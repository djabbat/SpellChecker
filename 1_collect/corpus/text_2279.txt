URL: https://www.orthodoxy.ge/tserili/biblia/iobi/iobi-28.htm
Собрано: 2025-10-23 18:16:45
==================================================
. ხომ აქვს ვერცხლს საბადო და ოქროს - ადგილი, სადაც წმედენ მას;
. რკინას მიწიდან იღებენ და სპილენძი გადამდნარი ქვაა.
. ადამიანმა საზღვარი მიუჩინა სიბნელეს და ქვეყნის კიდემდე ეძებს ბნელეთისა და წყვდიადის ქვას;
. მაღაროს თხრის უკაცრიელში, კაცის ფეხთაგან მივიწყებულ ადგილებში;
. მიწაა, პურს რომ აღმოაცენებს, მისი ქვეშეთი კი თითქოს ცეცხლისგან არის სახეცვლილი;
. საფირონის საბადოა მისი ქვები და მასთან ოქროს ქვიშა იპოვება!
. მისი ბილიკი არ იცის ონავარმა ფრინველმა და ქორის თვალსაც არ დაუნახავს;
. ამაყ მხეცებს იქ ფეხი არ დაუდგამთ, ლომს არ გაუვლია;
. კაჟისკენ გაიშვერს ხელს, ფესვებიანად აყირავებს მთებს;
. კლდეებში არხები გაჰყავს და ყოველივე ძვირფასს ჭვრეტს მისი თვალი.
. მდინარეთა ნიაღვარს აკავებს და დაფარული სინათლეზე გამოაქვს.
. სად იპოვება სიბრძნე და სად არის შემეცნების ადგილი?
. მისი გზა არ იცის ადამიანმა და ცოცხალთა ქვეყნად ის არ იპოვება.
. უფსკრული ამბობს: ჩემში არ არისო; ზღვა ამბობს: ჩემთან არ არისო.
. არ გაიცვლება ოქროს ზოდში და ვერ აიწონება ვერცხლი მის ფასად;
. არ შეფასდება ოფირის ოქროდ, არც ძვირფასი ონიქსით და არც საფირონით;
. ვერ გაუსწორდება მას ოქრო და ბროლი; წმიდა ოქროს ჭურჭელი მისი საღირალი არ არის;
. არ არის სახსენებელი მარჯანი და ბროლი; მარგალიტზე ძვირფასია სიბრძნე.
. ვერ გაუსწორდება მას ქუშის ტოპაზი, წმიდა ოქროთი არ აიწონება.
. საიდან მოდის სიბრძნე და სად არის შემეცნების ადგილი?
. უხილავია ყოველი ცოცხალის თვალისათვის და დაფარულია ცის ფრინველთათვის;
. ქვესკნელი და სიკვდილი ამბობენ: ყური კი მოგვიკრავსო მისთვის.
. ღმერთმა იცის მისი გზა და მან უწყის მისი ადგილი;
. რადგან ის თვალს ავლებს ქვეყნის კიდეებს, მთელს ცისქვეშეთს ხედავს.
. როდესაც ქარს წონას უწესებდა და წყალს დონეს უსაზღვრავდა,
. როდესაც წვიმას წესი დაუდგინა და მეხის გვრგვინვას გზა გაუკაფა,
. მაშინ იხილა ის და გამოაცხადა, დააფუძნა და კიდეც გამოსცადა.
. უთხრა ადამიანს: აჰა, უფლის შიშია სიბრძნე და ბოროტისგან განდგომაა შემეცნება.
==================================================
