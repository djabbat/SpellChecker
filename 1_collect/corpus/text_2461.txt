URL: https://www.orthodoxy.ge/tserili/biblia/igavni/igavni-18.htm
Собрано: 2025-10-23 18:20:27
==================================================
. თავკერძა კაცი თავის გულისთქმას არის აყოლილი და ყოველგვარი სიბრძნის წინააღმდეგ ჯანყდება.
. ბრიყვი ცოდნას არ ესწრაფის, საკუთარი ფიქრის გამხელა სურს.
. ბოროტეულს სიძულვილი მოყვება, ლანძღვა-გინებას კი - სირცხვილი.
. კაცის ბაგის სიტყვები ღრმა წყალია, სიბრძნის სათავე კი - მოჩუხჩუხე ნაკადული.
. არ არის კარგი მიკერძოება ბოროტეულის მიმართ მართლის გასამტყუნებლად სამსჯავროზე.
. ბრიყვს დავაში ითრევს მისი ბაგეები და მისი პირი აყალ-მაყალს იწვევს.
. ბრიყვის პირი მისი დამღუპველია, მისი ბაგენი მისივე მახეა.
. ცილისმწამებლის სიტყვები ნუგბარი საჭმელივითაა და მუცლის შუაგულამდე აღწევს.
. საქმეში არხეინი მფლანგველის ძმაა.
. უფლის სახელი მტკიცე გოდოლია; მართალი შეაფარებს თავს და გადარჩება.
. მდიდრის დოვლათი მისი ციხე-ქალაქია და მალი კედელივით იფარავს მას.
. შემუსვრა მოსდევს დიდგულობას და დიდებას წინ უძღვის მორჩილება.
. მოუსმენრად პასუხის გაცემა სიბრიყვეა და სირცხვილი.
. კაცის სული კურნავს სნეულებას; სულის მწუხარებას კი ვინ დაითმენს?
. გონიერის ჭკუა ცოდნას იძენს და ბრძენთა ყური ცოდნას ეძიებს.
. ძღვენი კაცს გზას უფართოებს და დიდკაცთა წინაშე მიჰყავს.
. პირველი მართალია დავაში, ვიდრე მისი მოსარჩლე მოვიდოდეს და გაჩხრეკდეს მას.
. კენჭისყრა ბოლოს უღებს დავას და ძლიერთა შობის აჩენს სამართალს.
. განდგომილი ძმა ციხე-სიმაგრეზე უფრო მეტად მიუდგომელია და უთანხმოებანი კოშკის ურდულს ჰგავს.
. კაცი თავისი პირის ნაყოფით ივსებს სტომაქს; საკუთარი ბაგეების მოსავლით ძღება.
. სიკვდილ-სიცოცხლე ენის ხელშია და მისი მოყვარულნი მის ნაყოფს იგემებენ.
. ვინც ცოლი ჰპოვა, სიკეთე ჰპოვა და უფლისგან წყალობა მიიღო.
. ღარიბ-ღატაკი ვედრებით ლაპარაკობს, მდიდარი კი უკმეხად პასუხობს.
. ბევრი მეგობრის ყოლა დამღუპველია, ზოგი მეგობარი კი ძმაზე მოყვარულია.
==================================================
