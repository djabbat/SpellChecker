URL: https://www.orthodoxy.ge/tserili/biblia/iobi/iobi-39.htm
Собрано: 2025-10-23 18:16:58
==================================================
. თუ იცი ჯიხვთა დაბადების ჟამი? ფურირმის მყვირალობა თუ შეგინიშნავს?
. თუ დაგითვლია მისი მაკეობის თვეები? ან თუ იცი ჟამი მოგებისა?
. ჩაიმუხლებენ, გამოაგდებენ ნაშიერთ, უამდებათ შობის ტკივილები.
. მაგრდებიან მათი შვილები, იზრდებიან ტრიალ მინდორზე, იფანტებიან და უკან აღარ უბრუნდებიან.
. ვინ გაუშვა ნებაზე კანჯარი და ველურ ვირს საბელი ვინ გაუხსნა,
. რომელსაც უდაბნო მივეცი სახლად და სამყოფლად - მლაშობი?
. ქალაქის ხმაურს არად აგდებს და გამრეკის შეძახილებს არ უსმენს.
. მთებზე საძოვრად დაეხეტება და ყოველგვარ სიმწვანეს დაეძებს.
. თუ ისურვებს მარტორქა შენს სამსახურს? შენს ბაგებთან თუ დაიღამებს?
. ბაწრით თუ დააკავებ მარტორქას ხნულთან? თუ დაგიფარცხავს ნახნავებს შენს უკან?
. თუ დაენდობი მის ძლიერებას და შენს საშრომელს თუ მიანდობ?
. თუ გექნება იმედი, რომ თესლს დაგიბრუნებს და კალოზე დაგიხვავებს?
. ხალისობენ სირაქლემას ფრთები, მაგრამ სიყვარულის ნაკრეტენი და ბუმბულია ისინი?
. რადგან მიწაზე დებს თავის კვერცხებს და ქვიშაში ათბობს მათ;
. ავიწყდება, რომ ფეხით გაიჭეჭყება და ველის მხეცი გათელავს მას.
. სასტიკად ექცევა თავის ბარტყებს, თითქოს მისები არ ყოფილიყვნენ; ამაოა მისი გარჯა სიფრთხილის გარეშე;
. რადგან ღმერთმა დაუკავა მას ჭკუა და წილად არ არგუნა გონება;
. რაჟამს შეიმართება გასაფრენად, დასცინის ცხენსა და მხედარს.
. შენ ახტუნებ კალიასავით? მისი დიდებული ჭიხვინი ზარდამცემია!
. მიწას თხრის ველზე და ხარობს, ძლიერი ჭენებით მახვილს ეგებება.
. შიშს დასცინის, არ ფრთხება და მახვილისგან პირს არ აბრუნებს;
. მის თავზე ჟღრიალებს კაპარჭი, ელავს შუბისწვერი და ჰოროლი.
. გრიალ-დგანდგარში ყლაპავს მიწას და ბუკის ხმა ვერ აკავებს;
. ბუკის ცემაზე, იტყვის: აჰა! და შორითვე იყნოსავს ბრძოლას, სარდლის შეძახილებს და ყიჟინას.
. შენს ჭკუაზე ნავარდობს ქორი და სამხრეთისკენ მიფრინავს ფრთაგაშლილი?
. შენს ბრძანებაზე აღმაფრენს არწივი და იკეთებს მაღლა თავის ბუდეს?
. კლდეზე სახლობს და ათევს ღამეს, კლდის ქიმია მისი ციხე-სიმაგრე;
. იქიდან ეძებს საკვებს, შორიდანვე ჭვრეტს მისი თვალი;
. მისი მართვენი სისხლს ხვრეპენ და სადაც ლეშია, იქ გაჩნდება.
==================================================
