URL: https://www.orthodoxy.ge/tserili/akhali_agtqma/luka-3.htm
Собрано: 2025-10-23 17:56:43
==================================================
. ტიბერიუს კეისრის მმართველობის მეთხუთმეტე წელს, როცა პონტიუს პილატე იუდეის მთავარი იყო, ჰეროდე - გალილეის მეოთხედმთავარი, ფილიპე, მისი ძმა, - ატურეისა და ტრაქონიის მხარის მეოთხედმთავარი, ხოლო ლისანია - აბილენეს მეოთხედმთავარი;
. ანნასა და კაიაფას მღვდელმთავრობისას გაისმა სიტყვა ღმრთისა იოანეს, ზაქარიას ძის მიმართ, უდაბნოში.
. დადიოდა იგი იორდანეს მთელ შემოგარენში და ქადაგებდა ნათლის ღებას სინანულისას ცოდვათა მისატევებლად.
. როგორც დაწერილია ესაია წინასწარმეტყველის სიტყვათა წიგნში: ხმა უდაბნოში მღაღადებლისა: გაამზადეთ გზა უფლისა, გაასწორეთ მისი ბილიკნი.
. ყოველი ხევი ამოივსება და ყოველი მთა და ბორცვი დამდაბლდება; მრუდე გასწორდება და ფლატე გავაკდება.
. და ყოველი ხორცი იხილავს მხსნელობას ღმრთისას.
. და ეუბნებოდა მის მიმართ ნათლის ღებად მიმავალ ხალხს: იქედნეს ნაშიერნო, ვინ გასწავლათ, გაექეცითო მომავალ რისხვას?
. მაშ, გამოიღეთ ნაყოფი ღირსი სინანულისა: და ნუ ეტყვით თქვენსავე თავს: მამად გვივისო აბრაამი; რადგანაც გეუბნებით თქვენ: ღმერთს ხელეწიფება თვით ამ ქვათაგანაც აღუდგინოს ძენი აბრაამს.
. ვინაიდან აწ უკვე ცული ხეების ფესვთან დევს. ყოველი ხე, რომელიც არ გამოიღებს კეთილ ნაყოფს, მოიჭრება და ცეცხლს მიეცემა.
. ეკითხებოდა ხალხი: მაშ, რაღა ვქნათო?
. მიუგო და უთხრა მათ: ვისაც ორი ხელი სამოსი აქვს, მისცეს არმქონეს: და ვისაც საჭმელი აქვს, ასევე მოიქცეს.
. მოვიდნენ მებაჟენიც ნათლის ღებად და უთხრეს მას: მოძღვარო, ჩვენ რაღა ვქნათ?
. მიუგო მათ: ნურაფერს აიღებთ თქვენთვის დაწესებულზე მეტს.
. მეომრებმაც ჰკითხეს: ჩვენ კი რა ვქნათო? და უთხრა მათ: ნურავის შეურაცხყოფთ, ნურც ცილს დასწამებთ და დასჯერდით საფასურს თქვენსას.
. ხოლო როცა ხალხი მოლოდინში იყო და გულში ყველა ამას ფიქრობდა იოანეზე, ქრისტე ხომ არ არისო,
. მიუგო იოანემ და უთხრა მათ: მე წყლით გნათლავთ, მაგრამ მოდის ჩემზე უძლიერესი, და მე იმის ღირსიც არა ვარ, რომ შევხსნა მისი ხამლის საკვრელი; და ის მოგნათლავთ სულით წმიდითა და ცეცხლით.
. მას ხელთ უპყრია თვისი არნადი და გაწმენდს თავის კალოს, და შეინახავს ხორბალს ბეღელში, ხოლო ბზეს მისცემს უშრეტ ცეცხლს.
. ბევრ სხვა რამესაც ახარებდა და შეაგონებდა ხალხს.
. ხოლო ჰეროდემ, მეოთხედმთავარმა, რომელსაც ამხილებდა იოანე ჰეროდიადას, მისი ძმის, ფილიპეს ცოლისა და ყველა იმ ბოროტების გამო, რაც ჩაედინა,
. ყველაფერს ისიც მიუმატა, რომ საპყრობილეში ჩააგდო იოანე.
. როცა ნათელს იღებდა მთელი ხალხი და იესო, ნათელღებული, ლოცულობდა.
. გაიხსნენ ცანი, და სული წმიდა ხორციელი სახით გადმოვიდა მასზე, როგორც მტრედი, და გაისმა ხმა ზეცით, რომელმაც თქვა: შენა ხარ ძე ჩემი საყვარელი, რომელიც შევიტკბე მე.
. ხოლო იესო ამ დროისათვის იყო ოცდაათი წლისა, და იყო, როგორც ეგონათ, ძე იოსებისა, ელისა,
. მატთატისა, ლევისა, მელქისა, იანაისა, იოსებისა,
. მატათიასი, ამოსისა, ნაუმისა, ესლისა, ნაგესი,
. მაათისა, მატათიასი, სემეისა, იოსებისა, იუდასი,
. იოანასი, რესასი, ზორობაბელისა, სალათიელისა, ნერისა,
. მელქისა, ადისა, კოსამისა, ელმოდამისა, ერისა,
. იოსესი, ელიეზერისა, იორეიმისა, მატთატასი, ლევისა,
. სიმეონისა, იუდასი, იოსებისა, იონანისა, ელიაკეიმისა,
. მელეასი, მაინანისა, მატათასი, ნათანისა, დავითისა,
. იესესი, იობედისა, ბოოსასა, სალმონისა, ნაასონისა,
. ამინადაბისა, არამისა, ესრომისა, ფარესისა, იუდასი,
. იაკობისა, ისააკისა, აბრაამისა, თარასი, ნაქორისა,
. სარუქისა, რაგავისა, ფალეკისა, ებერისა, სალასი,
. კაინანისა, არფაქსადისა, სემისა, ნოესი, ლამექისა,
. მათუსალასი, ენოქისა, იარედისა, მადელეილისა, კაინანისა,
. ენოსისა, სეთისა, ადამისა, ღმრთისა.
==================================================
