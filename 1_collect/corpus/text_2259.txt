URL: https://www.orthodoxy.ge/tserili/biblia/iobi/iobi-8.htm
Собрано: 2025-10-23 18:16:23
==================================================
. მიუგო ბილდად შუხელმა და უთხრა:
. როდემდე უნდა ლაპარაკობდე ასე? ამოვარდნილი ქარია შენი ბაგის სიტყვები.
. შეცვლის ღმერთი სამართალს? შეცვლის ყოვლადძლიერი სიმართლეს?
. შენმა შვილებმა შესცოდეს მას და მანაც ხელში ჩაუგდო ისინი მათსავე დანაშაულს.
. თუ შენ ღმერთისკენ მიისწრაფი და შეწყალებას ევედრები ყოვლადძლიერს,
. თუ სუფთა და წრფელი ხარ, ის ახლავე იფხიზლებს შენთვის და შენს უმწიკვლო საცხოვრებელს აღგიდგენს.
. და თუ შენი დასაბამი მცირე იყო, შენი საბოლოო დიდად გაიზრდება.
. ერთი შეეკითხე გარდასულ თაობებს და ყურად იღე მამა-პაპის სიბრძნე.
. (რადგან გუშინდელნი ვართ ჩვენ და არაფერი ვიცით, რადგან ჩრდილია ჩვენი დღეები ამ ქვეყანაზე).
. განა არ დაგმოძღვრავენ და არ გეტყვიან, და გულიდან არ აღმოუტევებენ სიტყვებს?
. თუ იზრდება ლერწამი უჭაობოდ? თუ ამოდის შამბნარი უწყლოდ?
. ვიდრე ნედლია, არ ჭრიან და ყველა ბალახზე ადრე ჭკნება.
. ასეთი ბოლო აქვს ყველას, ღვთის დამვიწყებელს, და უკეთურის მოლოდინი გაქარწყლდება,
. მისი სასო წარიკვეთება და მისი იმედი ობობას სახლია;
. დაენდობა თავის სახლს და ვერ გაუძლებს, მოეჭიდება და ვერ დაიჭერს;
. ამწვანებულია მზის გულზე და მთელს ბაღზე გადმოშლილი აქვს ტოტები;
. ქვების გროვაში იხლართება მისი ფესვები, ლოდებს შორის დაუდევს ბინა;
. თუ ამოგლიჯეს თავისი ადგილიდან, უარყოფს მას, არასოდეს მინახიხარო.
. აჰა, წარხდა სიხარული მის გზაზე! მიწიდან კი სხვა აღმოცენდება.
. იცოდე, ღმერთი არ შეიძულებს უმწიკვლოს და ხელს არ აღუპყრობს ბოროტისმოქმედთ!
. კიდევ აგივსებს პირს ღიმილით და ბაგეებს მხიარული ყიჟინით.
. შენი მოძულენი სირცხვილს შეიმოსენ და უკეთურთა კარავი განქარდება.
==================================================
