URL: https://www.orthodoxy.ge/tserili/biblia/iobi/iobi-21.htm
Собрано: 2025-10-23 18:16:37
==================================================
. მიუგო იობმა და უთხრა:
. კარგად მოისმინეთ ჩემი სიტყვა და ეს იყოს თქვენგან ნუგეშისცემა:
. ჯერ მე დამაცადეთ ლაპარაკი და, როცა ვიტყვი სათქმელს, დამცინეთ.
. განა ადამიანს ვუჩივივარ მე? როგორ შევძლია, რომ სულმოკლე არ ვიყო?
. შემომხედეთ და შეძრწუნდით; პირზე დაიდევით ხელი.
. ამის გაფიქრებაც კი მზარავს, შიშისზარი იპყრობს ჩემს ხორცს.
. რატომ არის, რომ ბოროტეულნი ცოცხლობენ, ბერდებიან და უფრო მძლავრდებიან?
. მათი მონაგარი მყარად დგას მათ წინაშე და მათი შთამომავლობა მათ თვალწინაა.
. მათი სახლები შიშისგან დაცულია და არც ღვთის კვერთხია მათზე დაღირებული;
. მისი ბუღა ბუღობს, არ ააცდენს; მისი ფური იგებს, არ უკვდება;
. ცხვრებივით გარეკავენ თავიანთ ბავშვებს და კუნტრუშობენ მათი შვილები;
. უკრავენ დოლსა და ქნარს და მხიარულობენ სალამურის ხმაზე;
. განლევენ განცხრომით თავიანთ დღეებს და ანაზდეულად ჩახდებიან შავეთში;
. ღმერთს ეუბნებიან: ჩამოგვეცალე! არ გვსურს ვიცოდეთ შენი გზებიო;
. რა არის ყოვლადძლიერი, რომ ვემსახუროთ? რას გვარგებს, რომ ვეხვეწოთო?
. აჰა, მათ ხელში არ არის მათი კეთილდღეობა? ბოროტეულთა რჩევა შორს არის ჩემგან!
. რამდენგზის ჩამქრალა ბოროტეულთა ლამპარი? რამდენგზის დასტეხიათ უბედურება? ის ანაწილებს ხვედრს თავის რისხვის ჟამს.
. იქნებიან ჩალასავით ქარის წინაშე და ქარბორბალასგან მოტაცებულ ბზესავით.
. განა ინახავს ღმერთი სატანჯველს მისი შვილებისთვის? მხოლოდ მას მიუზღავს და ეცოდინება.
. მისმა თვალებმა იხილონ მისი თასი და თავად შესვას ყოვლადძლიერის რისხვა.
. რადგან რაღა საზრუნავი ექნება თავის სახლში სიკვდილის შემდეგ, რადგან მისი თვეები უკვე დათვლილია?
. განა ღმერთს ესწავლება ჭკუა, როცა ის ანგელოზებს ასამართლებს?
. ზოგი სრულ სიმრთელეში კვდება, ყოვლად მშვიდი და უზრუნველი;
. მისი შიგანი სავსეა ქონით და მისი ძვლები ტვინით არის დაპოხილი.
. ზოგი სულგამწარებული კვდება და არ უნახავს სიკეთის გემო.
. ერთად წვანან ისინი მიწაში და ჭიაღუებით არიან დაფარულნი.
. აჰა, მიგიხვდით ფიქრებს და მზაკვრობას, რასაც მიმზადებთ.
. რადგან ამბობთ: სად არის ქველი კაცის სახლი და სად არის ბოროტეულთა კარავ-სადგომიო?
. შეეკითხეთ გზაზე ჩამვლელებს და მათ მოწმეებს ნუ უარყოფთ:
. დაღუპვის დღეს დაცულია ბოროტი კაცი, გარიდებულია რისხვის დღეს.
. ვინ ამხილებს მას პირში მისი საქციელის გამო? ვინ მიუზღავს ნამოქმედარისთვის?
. სასაფლაოზე წაასვენებენ და მცველად დაუდგება საფლავის ბორცვი.
. ეამება ხევის კოლბოხები და ყოველი კაცი მას მიჰყვება. იმათ კი სათვალავი არა აქვთ, ვინც მის წინ იყვნენ.
. როგორღა მანუგეშებთ ამაოებით? მტკნარი სიცრუეა თქვენი პასუხები.
==================================================
