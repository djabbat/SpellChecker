URL: https://www.orthodoxy.ge/tserili/biblia/iobi/iobi-4.htm
Собрано: 2025-10-23 18:16:18
==================================================
. მიუგო ელიფაზ თემანელმა და უთხრა:
. რომ ვცადოთ შენთან ლაპარაკი, ვაითუ დაგიმძიმდეს სატკივარი. მაგრამ ვის ძალუძს დადუმება?
. შენ ხომ ბევრს არიგებდი ჭკუას და დაუძლურებულ მკლავებს განამტკიცებდი,
. წაქცეულს ფეხზე აყენებდი შენი სიტყვით და ჩაკეცილ მუხლებს აღონიერებდი.
. ახლა შენ დაგიდგა ჯერი და ილაჯი გაგიწყდა; შენ გეწია და შეძრწუნდი!
. განა მოშიშება არ გქონდა სასოდ? განა შენი სიალალის იმედი არ გქონდა?
. გაიხსენე, თუ ვინმე დაღუპულა უდანაშაულო, მართალნი თუ ამომწყდარან?
. როგორც მინახავს, სიავის მხვნელნი და სიცრუის მთესველნი მასვე მოიმკიან.
. უფლის სუნთქვაზე დაიღუპებიან და მისი რისხვის ქარზე გაწყდებიან.
. ლომის ღრიალი მიწყდება და მხეცის კბილები შეიმუსრება;
. ლომი უნადავლოდ დაიღუპება, ძუ ლომის ბოკვერნი გაიფანტებიან;
. იდუმალ მომეპარა სიტყვა და ჩურჩული ჩამესმა ყურში;
. ღამეულ ჩვენებებში ფიქრების დროს, როცა ძილბურანს მიაქვს კაცი,
. შიშმა შემიპყრო და ყოველი ძვალი ჩემი შეაძრწუნა;
. წინ ჩამიქროლა სულმა და ტანზე თმები ამებურძგლა.
. შედგა, მაგრამ ვერ გავარჩიე მისი სახე, რაღაც ხატება იყო ჩემ თვალწინ, დუმილი და, აჰა, მერე ხმა გავიგონე:
. ღმერთზე მართალია ადამიანი? თავის შემქმნელზე წმიდაა კაცი?
. აჰა, თავის ყმებში შეაქვს ეჭვი და თავის ანგელოზებშიც კი პოულობს ნაკლს!
. რაღა ითქმის თიხის სახლებში მცხოვრებლებზე, მტვერში რომ უდგათ საფუძველი? მღილებზე უმალ რომ იჭყლიტებიან?
. დილასა და მწუხრს შორის რომ იღუპებიან, სამარადისოდ ქრებიან უსახელოდ?
. აჰა, გაწყდება მათი სიცოცხლის ძაფი და უაზროდ დაიხოცებიან.
==================================================
