URL: https://www.orthodoxy.ge/tserili/biblia/igavni/igavni-16.htm
Собрано: 2025-10-23 18:20:24
==================================================
. გულის ზრახვები კაცს ეკუთვნის, ენის პასუხი კი უფლისაგან მოდის.
. კაცის ყოველი გზა სუფთაა მის თვალში, სულთა ამწონი კი უფალია.
. შენი საქმეები უფალს ჩააბარე და აღსრულდება შენი განზრახვები.
. უფალმა ყოველივე საკუთარი მიზნისთვის შეჰქმნა, ასევე ურჯულოც ავი დღისათვის.
. ყველა გულზვიადი სიბილწეა უფლის წინაშე; გჯეროდეს, დაუსჯელი ვერ გადარჩება.
. სიწრფელით და ჭეშმარიტებით გამოისყიდება ცოდვა, უფლის მოშიშებით ბოროტებისგან თავს დაიხსნის კაცი.
. თუ უფალს მოსწონს კაცის გზები, მტრებსაც კი შეარიგებს მასთან.
. უკეთესია მცირედი, ოღონდ სიმართლით, ვიდრე დიდძალი მოგება უსამართლობით.
. კაცის გული თავის გზებს გეგმავს, მის ნაბიჯებს კი უფალი წარმართავს.
. მეფის ბაგეზე მისნური სიტყვაა, მისი პირი არ შესცოდავს სამსჯავროზე.
. სწორი სასწორი და საწყაო უფლისაა, ქისის ყველა საწონი მისი საქმეა.
. ბოროტის ქმნა მეფეთათვის სიბილწეა, რადგან ტახტი სიმართლით მტკიცდება.
. მართალი ბაგეები სათნოა მეფეთათვის და უყვართ მათ სიმართლის მთქმელი.
. მეფის რისხვა სიკვდილის მაცნეა, ხოლო ბრძენკაცი აცხრობს მას.
. მეფის ნათელი სახე სიცოცხლეა და მისი წყალობა გაზაფხულის წვიმის ღრუბელივითაა.
. სიბრძნის შეძენა ოქროზე უკეთესია, ჭკუის მოხვეჭა ვერცხლზე - უმჯობესი.
. მართალთა გზა-კვალი ბოროტებას გვერდს უქცევს; ვინც თავის გზას აკვირდება, თავის სულს იცავს.
. დაღუპვას წინ უსწრებს ამპარტავნება, დაცემას - ქედმაღლობა.
. ბეჩავ ხალხთან თავმდაბლობა გერჩიოს ქედმაღლებთან ნადავლის გაყოფას.
. საქმეში გონიერი სიკეთეს ნახავს, უფალს მინდობილი ბედნიერია.
. გულბრძენი გონივრად იწოდება და ტკბილი ბაგეები ცოდნას ჰმატებს.
. სიბრძნე სიცოცხლის წყაროა მისი პატრონისთვის, ბრიყვთა სასჯელი კი სიბრიყვეა.
. ბრძენის გული მის პირს გონიერს ხდის და მის ბაგეებს ცოდნას ჰმატებს.
. ამო საუბარი გოლეული თაფლია, სულის სიტკბოა და ძვლის კურნება.
. არის გზა, კაცს სწორი რომ ჰგონია, მაგრამ მისი ბოლო სიკვდილის გზაა.
. მშრომელს თავისი მადა აშრომებს, თავისივე პირი აიძულებს.
. უგვანი კაცი ბოროტს იზრახავს და მის ბაგეზე თითქოს მოგიზგიზე ცეცხლია.
. უკუღმართი კაცი შუღლს აღვივებს და ცილისმწამებელი მეგობრებს აშორებს.
. მოძალადე კაცი თავის მოყვასს აცთუნებს და უკეთური გზით ატარებს.
. ვინც თვალებს ჭუტავს, უკუღმართს ფიქრობს; ვინც ბაგეებს კუმავს, სიავისთვის მზად არის.
. დიდების გვირგვინია ჭაღარა თავი; სიმართლის გზაზე იპოვება.
. სულგრძელი კაცი მამაცს სჯობია, საკუთარი თავის ხელმწიფე კი - ქალაქის ამღებს.
. წილს უბიდან ყრიან, მაგრამ ყოველი განაჩენი უფლისგან მოდის.
==================================================
