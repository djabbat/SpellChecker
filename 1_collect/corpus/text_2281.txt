URL: https://www.orthodoxy.ge/tserili/biblia/iobi/iobi-30.htm
Собрано: 2025-10-23 18:16:48
==================================================
. დამცინიან ჩემზე უმრწემესნიც, რომელთა მამებსაც ჩემი ფარის ძაღლებში არ გავრევდი;
. რაღაში მარგია მათი მკლავის ძალა? სიბერე ეწია მათ.
. შიმშილისგან გაძვალტყავებულნი გარბიან გვალვიან უდაბნოში, დიდი ხნის მიტოვებულ ტრამალებში;
. ქათანაცარას წიწკნიან ბუჩქებდაან და კურდღლისცოცხას ფესვებია მათი პური;
. ადამიანთაგან აძევებენ და, როგორც ქურდს, ისე მიჰყვებიან;
. რომ ხევ-ხუვებში და მიწის მღვიმეებში იცხოვრონ;
. ბუჩქებს შორის ყროყინებენ და ჯაგნარების ქვეშ იყუჟებიან;
. არამზადებივით, უგვანი ბრბოსავით, განიდევნენ ქვეყნიდან;
. ახლა მათი სამღერელი და სალაპარაკო გავხდი;
. ვეზიზღები, გარბიან ჩემგან და წამდაუწუმ მაფურთხებენ სახეში,
. რადგან ახსნეს ჩემი თოკი და შემაჭირვეს, ლაგამი დამიგდეს წინ.
. მარჯვნივ ნაბიჭვარი აღმიდგა და ფეხებში მცემენ, ჩემი დაღუპველი გზები მოასწორეს;
. დამინგრიეს გზა-სავალი ჩემს დასამხობად, შემწეც არ უნდათ;
. თითქოს ფართე ხვრელით მოდიან, გრიალით მოექანებიან;
. საშინელებები დამატყდა თავს, ქარივით გაიქროლა ჩემბა დიდებამ და ღრუბელივით გადავიდა ჩემი დოვლათი;
. და ახლა იღვრება ჩემი სული, გაჭირვების დღეები მეწიენ მე;
. ღამით მტეხავს ძვლები და მოსვენება არა აქვს ჩემს სახსრებს;
. ძლივძლივობით მეხდება ტანსაცმელი, პერანგის საყელოსავით მაქვს შემოჭერილი;
. ტალახში მისროლა და მტვერსა და ნაცარს დავემსგავსე;
. შველას გთხოვ და ხმას არ მცემ, ვდგავარ შენს წინაშე და ვერ მამჩნევ;
. მტარვალად მექეცი, შენი ძლიერი მკლავით მებრძვი;
. ამწიე და ქარზე შემაგდე, ქარიშხალს მიმეცი გასაცამტერებლად.
. ვიცი, სასიკვდილოდ მიგყევარ ყოველი ცოცხალის შესაკრებელ სახლში;
. განა ნანგრევიდან არ იწვდიან ხელს და უბედურებაში არ ითხოვენ შველას?
. განა არ მიტირია ბედშავზე? განა არ მიწუხნია გაჭირვებულზე?
. ჰოდა, სიკეთეს ველოდი და ბოროტება მოვიდა, ნათელს ვთესავდი და ბნელი მოვიდა;
. შიგნეული მიდუღს შეუწყვეტლივ, ვაების დღეები დამიდგა;
. ჩაშავებული დავდივარ - არა მზისგან, კრებულში ვდგავარ და შველას ვითხოვ;
. ტურებს ძმად გავუხდი და მეგობრად - სირაქლემებს;
. კანი გამიშავდა და ამეტყავა, სიცხისაგან მივარვარებს ძვლები;
. მოთქმად იქცა ჩემი ქნარი და მოტირალთა ხმად ჩემი სალამური!
==================================================
