URL: https://netgazeti.ge/opinion/786299/
Собрано: 2025-10-23 18:50:18
==================================================
ავტორი: მზია ამაღლობელი,  სექტემბერი,  წელი, გამოქვეყნდა  -ში
ჩემი კოლეგების სიცოცხლე ყოველ დღეს საფრთხეშია, თუმცა ჩვენ მაინც არ ვნებდებით რეჟიმს, რომელიც თვით ევროპის უსაფრთხოებას ემუქრება.
ჩემი საკანი მწვანეა. ისეთივე მწვანე, როგორიც ადრე ჩვენი ნიუსრუმის კედლები იყო. მაგიდა და ორი სკამი იატაკზეა მიხრახნილი. არაფერი მოძრაობს. საწოლი ძალიან ვიწროა, თუმცა ჯერ არ გადმოვვარდნილვარ. როდესაც ჯერ კიდევ თავისუფალი ვიყავი, მაგრამ უკვე ველოდი დაპატიმრებას, ვხუმრობდი, რომ ბოლოს და ბოლოს, ციხე მომცემდა დროს, რომელიც არასდროს მყოფნიდა – წავიკითხავდი. მაგრამ აქ, რუსთავის ქალთა მეხუთე კოლონიაში, მხედველობა თითქმის დავკარგე. ამიტომ, ახლა, ჩემს თვალებში შემოპარულ სიბნელეში ვწერ სიბნელეზე, რომელიც ჩემს ქვეყანას, საქართველოს იპყრობს.
საკანს ერთადერთი ფანჯარა ლამის ჭერში აქვს. ძალიან მაღლა. ჩემს დაბადების დღეზე, როდესაც  წლის გავხდი, ჩემი მეგობრები და კოლეგები ციხის მოპირდაპირედ ბორცვზე შეიკრიბნენ, პლაკატებითა და საჰაერო ბუშტებით ხელში. სკამზე შევდექი, მაგრამ მაინც ვერაფერი დავინახე. მათ მილოცვები, მოგვიანებით, ახალ ამბებში მოვისმინე.
ბოლო რვა თვეა ასეთია ჩემი ცხოვრება საქართველოს რეპრესიულ რეჟიმში: რეჟიმში, რომელიც ცდილობს ჟურნალისტების გაჩუმებას, განსხვავებული აზრის წაშლას და ჩვენი სულისკვეთების გატეხას.
წლის  იანვარს, დემონსტრაციის დროს, პოლიციელზე თავდასხმის ბრალდებით დამაკავეს. თითქმის შვიდი თვე გავატარე წინასწარ პატიმრობაში, ვიდრე საქმეს სასამართლო იხილავდა.  აგვისტოს მოსამართლემ ბრალდება შეცვალა და საბოლოოდ, პოლიციელისთვის წინააღმდეგობის გაწევის უფრო მსუბუქი მუხლით გამასამართლეს და ორწლიანი პატიმრობა მომისაჯეს. უჩვეულო პატივი მერგო – ვიყო პირველი ქალი ჟურნალისტი, რომელიც საქართველოში პოლიტიკურად მოტივირებული ბრალდებით დააპატიმრეს, ქვეყნის დამოუკიდებლობის მოპოვების შემდეგ. საპროცესო შეთანხმება შემომთავაზეს – დანაშაულის აღიარება უფრო მსუბუქი სასჯელის სანაცვლოდ. უარი ვთქვი, რადგან უსამართლობასთან შერიგება ჩემთვის ცოცხლად დამარხვის ტოლფასია.
როგორმე უნდა მეპასუხა იმ უსამართლობისთვის, რომლის წინაშეც რეჟიმმა დამაყენა. მახსოვს, აქ რომ მომიყვანეს, მალევე მოვიჭერი ნაწნავი. მაკრატელი სულ ორიოდ წუთით მათხოვეს. კართან იდგნენ და მიყურებდნენ, რას ვაკეთებდი. შემდეგ, ბევრი რამ შემომთავაზეს, თუმცა მხოლოდ  ლიტრი წყალი ვიყიდე –  დღე ვშიმშილობდი.
ამ წერილს ბათუმელებში ვაგზავნი, რედაქციაში, რომელიც დავაფუძნე და რომელშიც ჩემი მეგობრებო ახლა უჩემოდ აგრძელებენ ბრძოლას.
ზოგჯერ სისუსტე მძლევს ხოლმე. თვალები ცრემლით მევსება. ვცდილობ დიდხანს არ შევყვე ამ განწყობას, მოვერიო. სიმართლე ისაა, რომ სხვა გზა არც მაქვს: ეს არალეგიტიმური მთავრობა ცდილობს, გააუქმოს ჟურნალისტიკა, პროფესია, რომელსაც ჩემი ცხოვრების  წელი მივუძღვენი.
ჩემი კოლეგები საფრთხეში მხოლოდ იმიტომ არიან, რომ საკუთარ პროფესიულ მოვალეობას ასრულებენ. ჩემთვის გაჩუმება ახლა ღალატია – მათი, საკუთარი თავის და ციხეებში მყოფი კიდევ -მდე პოლიტიკური პატიმრის.
ამ ციხის კედლების მიღმა ხალხი ცხრა თვეა ქუჩაში დგას ევროკავშირის დროშებით. წყლის ჭავლითა და ცრემლსადენი გაზით გაუსწორდნენ, სასტიკად დაარბიეს და მაინც არ ნებდებიან. მათი სიმამაცეა, იმედს რომ გვაძლევს.
ჩვენ ადრეც ვმდგარვართ ეგზისტენციალური არჩევანის წინაშე.  წელს საქართველოს ახალგაზრდა დემოკრატიული რესპუბლიკა რუსეთმა შთანთქა ქართველი ბოლშევიკების დახმარებით. ახალგაზრდობა მაშინაც თავდადებით იბრძოდა, თუმცა საბოლოოდ, მომდევნო  წლის განმავლობაში, ქვეყანა საბჭოთა ბატონობის აჩრდილმა მოიცვა.
ახლა კიდევ ერთხელ გვემუქრება ისტორიის გამეორება. რუსეთი კვლავ თავისი ორბიტისკენ მიგვაქანებს ისევ მთავრობაში მყოფი ჩვენივე კოლაბორაციონისტების დახმარებით. რეჟიმი სრულიად ემორჩილება ოლიგარქ ბიძინა ივანიშვილს, რომელმაც ქონება რუსეთში დააგროვა და ახლაც რუსეთის ინტერესებისთვის იღვწის. რეჟიმმა უარი თქვა ევროპულ გზაზე და რუსული მმართველობის ინსტრუმენტები აითვისა: პროპაგანდა, რეპრესიები, კორუფცია და შიში.
მაგრამ საქართველო რუსეთი არ არის. ქართველებს არაერთგზის უჩვენებიათ გამძლეობა და სიმტკიცე.  წლის რუსული აგრესიის და საოკუპაციო ხაზთან ჩვენი მოქალაქეების გატაცებების მიუხედავად, ჩვენ მაინც ევროპას ვირჩევთ. საქართველოს ახალგაზრდობა მიუძღვის წინ ამ ბრძოლას, ბრძოლას გამოფიტვის, სასოწარკვეთის და იმ ადამიანების ცივი გათვლების წინააღმდეგ, ვინც მზადაა გაყიდოს ჩვენი თავისუფლება.
რა შეიძლება გაკეთდეს? მხარი დაუჭირეთ საქართველოს ალყაში მოქცეულ სამოქალაქო საზოგადოებას და დამოუკიდებელ მედიას. ნუ დასჯით მოქალაქეებს უვიზო მიმოსვლის გაუქმებით. მიზანში ამოიღეთ პასუხისმგებელი პირები: ქართული ოცნების პარტიის წარმომადგენლები და მათი ბიზნესქსელები. ხმა აიმაღლეთ ქუჩაში გამოსული ადამიანების, ციხეებში მყოფი ჟურნალისტების, იმ საზოგადოების დასაცავად, რომელიც უარს ამბობს დამორჩილებაზე.
საქართველოს მხარდაჭერა მხოლოდ სოლიდარობის აქტი არ არის – ეს პრაგმატული არჩევანია. კიდევ ერთი რეპრესიული რეჟიმი სამეზობლოში საფრთხეს შეუქმნის თვით ევროპის უსაფრთხოებას. საქართველოს მიტოვება ახლა რუსეთის აგრესიის წახალისებას ნიშნავს.
საქართველოს ეროვნული დევიზი ასეთია – ძალა ერთობაშია. ჩემთვის ევროკავშირის ნაწილად ყოფნა ამ ძალის გაზიარებას და მასში წვლილის შეტანას ნიშნავს.
ჩვენ არ ვეკუთვნით დიქტატურისა და შიშის რუსულ სამყაროს, არამედ – თავისუფალი ერების ევროპულ ოჯახს. ჩემი საკნიდან ახლა უფრო ცხადად ვხედავ, ვიდრე ოდესმე – ევროპა მხოლოდ გეოგრაფია არ არის, ის ღირებულებებია: ღირსება, სამართლიანობა, თანასწორობა და სოლიდარობა.
საქართველოში ჩვენ სწორედ ამ ღირებულებებისთვის ვიბრძვით, ვიბრძვით ჩვენი კალმით, ჩვენი ხმით და ჩვენი სხეულებით ქუჩებში.
ჩვენი ბრძოლა ევროპის ბრძოლაა, ისევე, როგორც უკრაინის ბრძოლაა ევროპის ბრძოლა. და მე ვთხოვ ჩვენს ევროპელ მეგობრებს, ნუ გაგვიშვებთ ხელს. ჩვენ ერთად შეგვიძლია დავამარცხოთ სიბნელე, რომ თავისუფლებამ გაიმარჯვოს, რადგან, თავისუფლება მართლაც სიცოცხლეზე ღირებულია.
==================================================
