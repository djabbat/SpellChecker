URL: https://www.orthodoxy.ge/tserili/biblia/iobi/iobi-11.htm
Собрано: 2025-10-23 18:16:26
==================================================
. მიუგო ცოფარ ნაყამათელმა და უთხრა:
. განა ბევრ სიტყვას პასუხი არ გაეცემა? განა მჭევრმეტყველება კაცს ამართლებს?
. შენი ფუჭსიტყვაობა ჩააჩუმებს ადამიანებს? დაცინვას მოჰყვები და არავინ იქნება შემარცხვენელი?
. შენ ამბობ, მართლად განვსჯიო და სუფთა ვართო მის თვალში.
. ნეტავ ღმერთი ალაპარაკდებოდეს და გახსნიდეს ბაგეებს შენს მიმართ!
. გაგიცხადებდა სიბრძნის საიდუმლოებებს, რადგან ორგემაგეა სიბრძნე. იცოდე, რომ დაივიწყა ღმერთმა ზოგიერთი შენი შეცოდება.
. ჩასწვდები შენ ღვთის სიღრმეს? ჩასწვდები ყოვლადძლიერის სრულყოფილებას?
. ცათა მწვერვალებია, რა გამოგივა? ქვესკნელზე უღრმესია, რას შეიცნობ?
. დედამიწაზე გრძელია ზომით და ზღვაზე ვრცელი.
. თუ ჩაივლის, დაატუსაღებს და მსჯავრს დასდებს - წინ ვინ აღუდგება?
. რადგან ის ცნობს ცრუ ხალხს; ის ხედავს ბოროტებას და იმახსოვრებს.
. ქარაფშუტა კაცი განისწავლება და ველური ვირის ჩოჩორიც კი ადამიანად იქცევა!
. თუ შენ განაწყობ შენს გულს და განაპყრობ ხელებს მის მიმართ,
. თუ ცოდვა აქვს შენს ხელს, განიშორე და არ დაასადგურო უკეთურება შენს კარვებში,
. მაშინ აღმართავ შენს სახეს უმწიკვლოდ, განმტკიცდები და შიში არ გექნება.
. რადგან დაგავიწყდება ტანჯვა-წამება, როგორც ჩავლილ წყალს, ისე გაიხსენებ;
. შუადღესავით ინათებს წუთისოფელი და ბნელი დილასავით იქნება;
. დამშვიდდები, რადგან არის სასო, დასადგურდები და იმედიანად დაიძინებ;
. იწვები და არავინ შეგაშინებს, მრავალნი დაგიწყებენ პირფერობას.
. ბოროტმოქმედთა თვალნი დაივსებიან, დაეკარგებათ თავშესაფარი და გაქარწყლდება მათი იმედები.
==================================================
