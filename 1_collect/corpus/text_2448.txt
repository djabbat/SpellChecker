URL: https://www.orthodoxy.ge/tserili/biblia/igavni/igavni-5.htm
Собрано: 2025-10-23 18:20:11
==================================================
. ჩემო შვილო, ჩემს სიბრძნეს უსმინე, ჩემს შეგონებას მიაპყარ ყური,
. რათა შეინარჩუნო განსჯა და ცოდნა დაიმარხოს შენშა ბაგეებმა.
. რადგან თაფლი სდის უცხო ქალის ბაგეებს და ზეთივით გასლექილია მისი სასა.
. ბოლოს კი აბზინდასავით გამწარდება, ორლესული მახვილივით გაფხავდება;
. მისი ფეხები სიკვდილისკენ ჩადის, შავეთში იდგმება მისი ნაბიჯები.
. ვერ აგნებს სიცოცხლის გზას, არეული აქვს გზაკვალი, არ იცის სად მიდის.
. ახლა, მისმინეთ, შვილებო, და ნუ გადაუხვევთ ჩემს ნათქვამს:
. შორს იყოს მისგან შენი გზა და არ გაეკარო მისი სახლის კარს,
. რომ სხვებს არ მისცე შენი ღირსება და შენი წლები - დაუნდობელს,
. რომ არ გაძღნენ უცხონი შენი დოვლათით და შენი ჭირნახულით - მტრის სახლში.
. ივიშვიშებ ბოლოჟამს, როცა დაგელევა ხორცი და ტანი.
. იტყვი: როგორ მძულდა დარიგება და როგორ სძაგდა ჩემს გულს მხილება!
. არ ვუსმენდი მოძღვრის ხმას და მასწავლებელს ყურს არ ვუგდებდიო.
. რა ბოროტება არ ჩამიდენიაო ხალხში და კრებულშიო!
. სვი წყალი შენი აუზიდან და ანკარა შენი ჭიდან,
. გარეთ იღვრებოდეს შენი წყაროები, მოედნებზე - წყლის ნაკადები.
. მხოლოდ შენი იყოს და უცხოები არ დაგეზიარონ,
. კურთხეულ იყოს შენი წყარო და იხარებდე შენი სიყმაწვილის ცოლთან.
. მოყვარულ შველთან და ტურფა ქურციკთან, დაგატკბოს მისმა გულ-მკერდმა ყოველ დროს, გაბრუვდი მუდამ მისი სიყვარულით;
. რატომ გაბრუებს, შვილო, სხვა ქალი. და გულში რატომ ეხუტები უცხო ქალს?
. რადგან უფლის თვალწინაა კაცის გზები და მის ყოველ ნაბიჯს აკვირდება.
. საკუთარი ავკაცობა დაიჭერს ბოროტეულს და თავისი ცოდვის საკვრელებით შეიბოჭება.
. ის მოკვდება შეუგნებელი და თავისი უზომო სიბრიყვით დაიკარგება.
==================================================
