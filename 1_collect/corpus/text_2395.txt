URL: https://www.orthodoxy.ge/tserili/biblia/fsalmunni/fsalmunni-103.htm
Собрано: 2025-10-23 18:19:13
==================================================
. აკურთხე, სულო ჩემო, უფალი; უფალო, ღმერთო ჩემო, დიდი ხარ ფრიად, სიმშვენიერით და ბრწყინვალებით ხარ შემოსილი.
. გაკრავს სინათლე სამოსელივით, განგიფენია ცა ფარდასავით.
. წყლებზე ააგო ზესართულები, მისი ღრუბლები გაიხადა ეტლად თავისთვის, მიმოდიოდა ქარის ფრთებზე.
. რომელმან შეჰქმნა ანგელოზნი თვისნი ქარებად, მსახურნი თვისნი - ალად ცეცხლისა.
. დააფუძნა დედამიწა თავის საძირკვლებზე, არ მოირყევა უკუნისამდე.
. უფსკრულით, როგორც სამოსელით, დაფარე იგი; მთებზე დგას წყლები.
. შენი შერისხვით მიიქცევიან, შენი ქუხილის ხმაზე ილტვიან.
. ადიან მთებზე, ჩადიან ველებზე, იმ ადგილას, სადაც დაუფუძნე.
. საზღვარი დადე - ვერ გადალახავენ, ვერც დაბრუდებიან დედამიწის დასაფარავად.
. გაუშვი წყაროები ხევებში, რომ მთებს შორის იდინონ.
. დალიოს ყოველმა მხეცმა ველისამ, მოიკლან კანჯრებმა წყურვილი.
. მათზე ცის ფრინველნი დამკვიდრებულან, რტოთა შიგნიდან გამოსცემენ ხმას.
. რწყავს მთებს თვისი ზესართულებიდან, შენთა საქმეთა ნაყოფით ძღება ქვეყანა.
. აღმოაცენებ ბალახს პირუტყვისათვის და მცენარეულობას - ადამიანის სამსახურებლად, რათა გამოიღოს პური მიწისაგან.
. და ღვინომ გაამხიარულოს გული კაცისა, გააბრწყინოს სახე საცხებელზე მეტად და პურმა შეამტკიცოს გული კაცისა.
. გაძღნენ ხენი უფლისა და კედრები ლიბანისა, მან რომ დანერგა.
. რომ იქ ჩიტებმა დაიდონ ბუდე: კვიპაროსები ყარყატის სახლია.
. მთანი მაღალნი - ქურციკთათვის, კლდენი - კურდღელთა თავშესაფარი.
. შეჰქმნა მთვარე ჟამთათვის, მზემ იცის თავისი დასავალი.
. განავრცობ ბნელს და იქნება ღამე, მაშინ ამოძრავდებიან ყოველნი ნადირნი ტყისა.
. ბოკვერნი ლომისა ბრდღვინავენ ნადავლისათვის და მოითხოვენ ღმერთისაგან თავიანთ საჭმელს.
. ამობრწყინდება მზე - შეგროვდებიან და თავიანთ ბუნაგებში დაწვებიან.
. გავა ადამიანი, რათა იშრომოს და იმუშაკოს მწუხრის ჟამამდე.
. რაოდენ მრავალია საქმენი შენი, უფალო! ყოველივე სიბრძნით შეგიქმნია, სავსეა დედამიწა შენი მონაგარით.
. ეს ზღვაა, დიდი და უკიდეგანო, იქ ქვეწარმავალია ურიცხვი, მხეცნი - მცირენი დიდებთან ერთად.
. იქ ხომალდები დადიან, ლევიათანი - ეს შენ შეჰქმენი მასში გასართობად.
. ყველა მათგანი შენგან მოელის საზრდოს მიცემას თავ-თავის დროზე.
. მისცემ მათ - აიღებენ, გახსნი შენს ხელს - გაძღებიან სიკეთით.
. დაფარავ შენს სახეს - შეძრწუნდებიან, სულს წაართმევ - დაიხოცებაან და თავიანთი მტვერს დაუბრუნდებიან.
. გაუშვებ შენს სულს - წარმოიქმნებიან და განაახლებ პირს მიწისას.
. იყოს დიდება უფლისა უკუნისამდე, იხარებდეს უფალი თავისი ნამოქმედარით.
. დახედავს დედამიწას და ის აცახცახდება, შეეხება მთებს და აკვამლდებიან.
. ვუგალობებ უფალს ჩემი სიცოცხლის მანძილზე, ვუგალობებ ჩემს ღმერთს, ვიდრე ვარსებობ.
. ეამოს მას ჩემი გალობა; მე გავიხარებ უფალში.
. გაქრებიან ცოდვილნი ქვეყნიერებიდან და ბოროტნი აღარ იქნებიან; აკურთხე, სულო ჩემო, უფალი! ადიდეთ უფალი!
==================================================
