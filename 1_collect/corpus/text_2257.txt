URL: https://www.orthodoxy.ge/tserili/biblia/iobi/iobi-6.htm
Собрано: 2025-10-23 18:16:20
==================================================
. მიუგო იობმა და უთხრა:
. რომ აწონილიყო ჩემი წუხილი და ჩემი ტანჯვა ერთბაშად დადებულიყო სასწორზე,
. ახლა ზღვის ქვიშაზე უფრო მძიმე იქნებოდა; ამიტომაც სიმწრით არის სავსე ჩემი სიტყვები.
. რადგან ჩარჭობილი მაქვს ყოვლადძლიერის ისრები და შხამს წოვს ჩემი სული. ღვთის საშინელებებმა შემომიტიეს.
. ყროყინებს გარეული ვირი საბალახოზე? თუ ბღავის ხარი თავის თივის წინ?
. თუ ჭამენ უგემურს, უმარილოს? თუ არის რაიმე გემო კვერცხის ცილაში?
. გული არ მიმდის, ისეთი საძაგელია ჩემი პური.
. ნეტავ ახდებოდეს ჩემი ნატვრა და გამიმართლებდეს იმედს ღმერთი!
. ნეტავ ინებებდეს ღმერთი და დამლეწავდეს, აუშვებდეს ხელს და გამკვეთავდეს!
. იქნებოდა კიდევ ნუგეში და უწყალო სატანჯველში ვინეტარებდი, რადგან არ უარმიყვია წმიდის სიტყვები.
. რა არის ჩემი ძალა, რომ დავენდო? რა არის ჩემი ბოლო, რომ დავითმინო?
. განა ქვის ძალაა ჩემი ძალა, განა სპილენძია ჩემი ხორცი?
. აღარ არის იმედი ჩემში, წარკვეთილი მაქვს გადარჩენის სასო.
. გაწამებულს მეგობრისგან აქვს წყალობა, თუნდაც დაივიწყოს ყოვლადძლიერის შიში.
. ჩემი მოძმენი მუხანათობენ ხევებივით, ხევების ღვარივით მიედინებიან.
. ყინულისგან ჩაშავებულნი, მათ ქვეშ თოვლი იმალება.
. გადნებიან და გაქრებიან; დააცხუნებს და ადგილზევე აორთქლდებიან,
. იცვლიან კალაპოტებს, გადიან უდაბნოში და იკარგებიან,
. თემას გზებს გაჰყურებენ, შებას სავალნი ელოდება მათ;
. შერცხვებიან, იმედი რომ ჰქონდათ, მივლენ იქ და გაფითრდებიან.
. რადგან ახლა არარაობა ხართ, იხილეთ საშინელება და შეძრწუნდით,
. ხომ გითხარით, მომიტანეთ-მეთქი, თქვენი დოვლათიდან გაიღეთ-მეთქი ჩემი გულისთვის,
. დამიხსენით მტრის ხელიდან და მძლავრთა ხელიდან გამომისყიდეთ,
. მასწავლეთ და დავდუმდები, გამაგებინეთ ჩემი ბრალი-მეთქი.
. როგორ ჭრის მართალი სიტყვა! მაგრამ რა ძალა აქვს თქვენს საყვედურებს?
. როგორ შეთხზავთ სასაყვედურო სიტყვებს! ქარს მიაქვს სასოწარკვეთილის ნათქვამი.
. ობოლზეც კი წილსა ყრით და ძირს უთხრით თქვენს მეგობარს.
. ახლა კი მომხედეთ მე, თუ ვიცრუო თქვენს წინაშე.
. მობრუნდით, არ იქნება ტყუილი! ჰო, მობრუნდით, ჩემი სიმართლეა აქ!
. აბა თუ არის ჩემს ენაზე ტყუილი? თუ ვერ ხვდება ჩემი სასა ბოროტებას?
==================================================
