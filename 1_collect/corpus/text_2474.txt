URL: https://www.orthodoxy.ge/tserili/biblia/igavni/igavni-31.htm
Собрано: 2025-10-23 18:20:41
==================================================
. ლემუილის, მასას მეფის სიტყვვბი, რომლითაც დედამისი შეაგონებდა.
. რაო, შვილო? რაო, ჩემი მუცლის ნაშიერო? რაო, ჩემი აღთქმების ნაშიერო?
. ქალებს ნუ შეალევ შენს ძალას და მეფეთა დამღუპველ დიაცებს - შენს გზებს.
. არა ხამს მეფეთათვის, ლემუილ, არა ხამს მეფეთათვის ღვინის სმა და არც მთავართათვის თაფლუჭის სმა.
. თორემ დალევენ და დაივიწყებენ კანონს და ყველა დაჩაგრულის სამართალს შეცვლიან.
. მიეცი ლუდი გაუბედურებულს და ღვინო - სულგამწარებულს;
. შესვას და დაივიწყოს თავისი სიღარიბე და თავისი სატანჯველი აღარ გაიხსენოს.
. გახსენი პირი დამუნჯებულისთვის ყველა ობლისთვის სამართლის გასაჩენად.
. გახსენი პირი სიმართლით განსასჯელად და ღარიბ-ღატაკთათვის სამართლის გასაჩენად.
. ვინ იპოვის გამრჯე დედაკაცს? მარგალიტზე ძვირია მისი ფასი.
. მისი ქმრის გული მასზე იქნება დანდობილი და შემოსავალი არ მოაკლდება.
. მთელი სიცოცხლე სიკეთეს მიაგებს და არა ბოროტებას.
. ის ეძებს მატყლსა და სელს და ბეჯითად მუშაობს საკუთარი ხელებით;
. სავაჭრო ხომალდების მსგავსად შორიდან მოაქვს თავისი პური.
. ჯერ კიდევ ღამიანად დგება და სახლს საზრდოს აძლევს და მხევლებს - წესსა და რიგს.
. იგი ყანაზე ფიქრობს და ყიდულობს კიდეც; საკუთარი ხელების ნაყოფით ვენახსა ჰყრის:
. ძლიერებით ისარტყლავს წელს და მკლავს იმაგრებს.
. გრძნობს, რომ კარგია მისი შენაძენი, მისი ლამპარი ღამით არ ჩაქრება.
. ჯარაზე ხელს იწვდის და თითებით თითისტარი უჭირავს.
. ღარიბისთვის ხელი გაშლილი აქვს და უპოვარს ხელს უწვდის.
. მის სახლს თოვლის არ ეშინია, რადგან მთელი მისი სახლი ორკეცად არის შემოსილი.
. ფარდაგებს თავად იკეთებს და იგი სელითა და ძოწეულით იმოსება.
. მისი ქმარი ცნობილია კარიბჭესთან, როცა ქვეყნის უხუცებს შორის ზის.
. მოსასხამებს ამზადებს და ჰყიდის, სარტყლებს მოვაჭრეებს აძლევს.
. ძალით და მშვენებით არის მოსილი და მომავალ დღეს გაღიმებით შესცქერის.
. პირს სიბრძნითა ხსნის და ენაზე მადლიანი დარიგება აქვს.
. თვალ-ყურს ადევნებს, რაც მის სახლში ხდება, და პურს მუქთად არა სჭამს.
. დგებიან მისი ვაჟები და ლოცავენ მას, მისი ქმარი - და აქებს მას.
. მრავალმა ასულმა გამოიჩინა მხნეობა, მაგრამ შენ გადაამეტე ყველას.
. მაცთუნებელია სიკოხტავე და სილამაზე ამაოებაა უფლის მოშიში დედაკაცია საქებარი.
. მიაგეთ მას მისი შრომის საზღაური და მისმა საქმეებმა იგი კარიბჭეებთან განადიდონ.
==================================================
