URL: https://www.orthodoxy.ge/tserili/biblia/fsalmunni/fsalmunni-113.htm
Собрано: 2025-10-23 18:19:24
==================================================
ფსალმუნი  (,-)
. როდესაც გამოვიდა ისრაელი ეგვიპტიდან, სახლი იაკობისა უცხოენოვან ხალხისაგან,
. გახდა იუდა მისი სიწმიდე, ისრაელი - მისი სამფლობელო.
. ზღვამ დაინახა და გაიქცა, იორდანე უკან გაბრუნდა.
. მთები აცეკვდნენ ერკემლებივით, ბორცვნი - კრავებივით.
. რა დაგემართა, ზღვაო, რომ გაიქეცი, და იორდანევ, უკან რომ გაბრუნდი?
. მთებო, რას ცეკვავთ ერკემლებივით და ბორცვებო, კრავებივით?
. უფლის წინაშე ძრწოდე, დედამიწავ, იაკობის ღმერთის წინაშე,
. რომელმაც გადააქცია კლდე წყალსატევად, კაჟი - წყაროს წყლად.
. ჩვენ არა, უფალო, ჩვენ არა, არამედ შენს სახელს მიაგე დიდება შენი წყალობით, შენი ჭეშმარიტეაით.
. რატომ თქვან წარმართებმა: სად არის ღმერთი მათი?
. ხოლო ჩვენი ღმერთი ზეცაშია; ყოველივე, რაც სურდა, მოიმოქმედა.
. მათი კერპები ვერცხლი და ოქროა, ადამიანთა ხელით შექმნილი.
. პირი აქვთ და ვერ ლაპარაკობენ, თვალები აქვთ და ვერ ხედავენ.
. ყურები აქვთ და არ ესმით, ცხვირი აქვთ და ვერ იყნოსავენ.
. ხელები აქვთ და ვერაფერს ეხებიან, ფეხები აქვთ და ვერ დადიან, ხმას ვერ გამოსცემენ თავიანთი ხორხიდან.
. მათ დაემსგავსებიან მათი გამკეთებლები, ყველა, ვინც მათზეა მინდობილი.
. ისრაელო, მიენდე უფალს - შემწე და ფარია ის.
. აარონის სახლო, მიენდე უფალს - შემწე და ფარია ის.
. მოშიშნო უფლისა, მიენდეთ უფალს - შემწე და ფარია ის.
. უფალს ვახსოვართ - გვაკურთხებს; აკურთხებს ისრაელის სახლს, აკურთხებს აარონის სახლს.
. აკურთხებს უფლის მოშიშებს - პატარებს დიდებთან ერთად.
. დაე, შეგმატოთ უფალმა თქვენ, თქვენ და თქვენს შვილებს.
. კურთხეული ხართ უფლის მიერ, ცისა და ქვეყნის შემოქმედის მიერ,
. ცა-ცად უფლისათვის, ხოლო ქვეყანა მისცა ადამის ძეთ.
. არათუ მკვდრები აქებენ უფალს და ან ყოველი ქვესკნელს შთასული,
. არამედ ჩვენ ვადიდებთ უფალს ამიერიდან უკუნისამდე. ადიდეთ უფალი!
==================================================
