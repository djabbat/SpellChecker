URL: https://www.orthodoxy.ge/tserili/biblia/iobi/iobi-13.htm
Собрано: 2025-10-23 18:16:28
==================================================
. ეს ყველაფერი იხილეს ჩემმა თვალებმა, ისმინდა ყურმა და მიხვდა.
. რაც თქვენ იცით, მეც ვიცი, არც მე ვარ თქვენზე ნაკლები.
. მაინც მინდა ველაპარაკო ყოვლადძლიერს და მსურს მოვახსენო ჩემი სამხილი.
. თქვენ კი სიცრუის მთხზველები ხართ, უვარგისი მკურნალნი ხართ ყველანი.
. დადუმდებოდეთ მაინც! ეს იქნებოდა თქვენი სიბრძნე.
. ისმინეთ ჩემი სამხილი და ჩემი ბაგეების საჩივარი გაიგონეთ!
. ღვთის გამო ლაპარაკობთ ტყუილს, მის გამო ლაპარკობთ სიცრუეს?
. უნდა მიკერძოებოდით მას, ღმერთს უნდა გამოსარჩლებოდით?
. მოგეწონებათ, რომ გამოგჩხრიკოთ? ისე მოატყუებთ, როგორც ადამიანები ტყუვდებიან?
. ის მაინც გამხილებთ, მალულადაც რომ პირმოთნეობდეთ.
. ნუთუ მისი სიდიადე არ გაშინებთ და მისი შიშისზარი არ დაგცემიათ თავზე?
. თქვენი შეგონებები ნაცრის არაკებია, თქვენი საყრდენი თიხის საყრდენია;
. დადუმდით და მე მალაპარაკეთ, მერე რაც მომივა, მომივიდეს!
. რისთვის უნდა ვზიდო ჩემი ხორცი ჩემივე კბილებით, რისთვის მეჭიროს ჩემი სული ჩემივე ხელებით?
. კიდეც რომ მომკლას, მასზე ვარ დანდობილი - მაინც დავიცავ ჩემს გზებს მის წინაშე.
. ისიც ხსნა იქნება ჩემთვის, რომ უღვთო კაცი არ მივა მის წინაშე.
. გაიგონეთ ჩემი სიტყვა და ყური უგდეთ ჩემს ნათქვამს;
. აჰა, განმიცხადებია, ჩემი სარჩელი: ვიცი, რომ გავმართლდები.
. ვინ არის ჩემი მოდავე? რადგან მაშინ დავდუმდებოდი და გავთავდებოდი.
. ოღონდ ამ ორს ნუ მიზამ და შენს სახეს არ დავემალები:
. შენი ხელი მომარიდე და შენი ზარი ნუ შემაძრწუნებს.
. მიხმე და მოგიგებ, ან მე ვილაპარაკებ და შენ მიპასუხე.
. რამდენი დანაშაული და ცოდვა მაწევს? მაცოდინე ჩემი ბრალი და ცოდვა!
. რისთვის მიმალავ სახეს და რისთვის შეგირაცხივარ შენს მტრად?
. მოფარფატე ფოთოლს აფრთხობ და გამხმარ ჩალას სდევნი?
. რადგან მწარე ამბებს მაწერ თავზე და სიყმაწვილის დროინდელ ცოდვებს მითვლი;
. ხუნდებში გამაყოფიე ფეხები და ჩემს გზა-სავალს ყარაულობ;
. ის კი იხრწნება, როგორც მძორი, როგორც ჩრჩილისაგან შეჭმული სამოსელი.
==================================================
