URL: https://www.orthodoxy.ge/tserili/biblia/fsalmunni/fsalmunni-104.htm
Собрано: 2025-10-23 18:19:14
==================================================
. ადიდეთ უფალი, მოუხმეთ მის სახელს, აუწყეთ ხალხებს საქმენი მისნი.
. აქეთ იგი, უგალობეთ მას, ილაპარაკეთ ყველა მის სასწაულზე.
. განდიდდით მისი წმიდა სახელით, გამხიარულდეს გული უფლის მაძიებელთა.
. ეძიეთ უფალი და ძლიერება მისი, ეძიეთ პირი მისი მარადის.
. გაიხსენეთ მისი ნამოქმედარი სასწაულები, საოცრებანი და სამართალნი მისთა ბაგეთა.
. შთამომავალო აბრაამისა, მისი მორჩილისა, ძენო იაკობისა, რჩეულნო მისნო.
. ის არის უფალი ღმერთი ჩვენი, მთელ ქვეყნიერებაზეა სამართალნი მისნი.
. ახსოვს მარადის აღთქმა თავისი, სიტყვა, რომ დაადგინა ათას თაობამდე,
. რომელიც დაუდო აბრაამს, და თავისი ფიცი ისაკთან.
. დაუდგინა იაკობს იგი წესად და ისრაელს - სამარადჟამო აღთქმად.
. უთხრა: შენ მოგცემ ქანაანის ქვეყანას წილად თქვენი მემკვიდრეობისა.
. როცა ისინი თითზე ჩამოსათვლელნი იყვნენ, ცოტანი შეხიზნულები იქ,
. იარებოდნენ ერთი ხალხიდან მეორესთან, სამეფოდან - სხვა ერთან.
. არავის ანებებდა მათს დაჩაგვრას და ამუნათებდა მათთვის მეფეებს:
. არ შეეხოთ ჩემს ცხებულებს და ჩემს წინასწარმეტყველებს არ უბოროტოთ.
. და მოუხმო შიმშილს დედამიწაზე და ყოველი სახსარი პურისა შემუსრა.
. გაგზავნა მათ წინ კაცი; მონად გაიყიდა იოსები.
. გატანჯეს ბორკილებით ფეხნი მისნი, რკინა მისწვდა მის სულს.
. ვიდრე ასრულდებოდა ნათქვამი მისი, უფლის სიტყვამ გამობრძმედა იგი.
. გაგზავნა მეფემ და გაათავისუფლა იგი - გამგებელი ხალხებისა - და გამოიხსნა იგი.
. დააყენა თავისი სახლის ბატონად და გამგებელად მთელი თავისი მონაგარისა.
. რათა მოქცეოდა მის თავადებს თავისი სურვილისამებრ და განებრძნო მოხუცებულნი მისნი.
. და მოვიდა ისრაელი ეგვიპტეში, და გადასახლდა იაკობი ქამის ქვეყანაში.
. და გაამრავლა ღმერთმა, მისი ხალხი ფრიად და გააძლიერა მის მტრებზე მეტად.
. შეცვალა მათი გული მისი ხალხის შესაძულებლად, მის მორჩილთა მიმართ სივერაგის განსაზრახველად.
. გაგზავნა მოსე, მსახური თვისი, აარონი, რომელიც ამოირჩია.
. დაამკვიდრეს მათში სიტყვები მისი სასწაულებისა, და საოცრებანი ქამის ქვეყანაში.
. მიავლინა წყვდიადი და დააბნელა, და არ გაურჩებულან მის სიტყვაზე,
. გადააქცია მათი წყლები სისხლად და დახოცა მათი თევზები.
. აავსო მათი ქვეყანა ბაყაყებით, მეფეთა პალატებიც კი.
. თქვა და მოვიდნენ მწერები, ტილი მთელ მათ საზღვრებში.
. წვიმის მაგიერ სეტყვა წარმოუგზავნა მათ, ალმოდებული ცეცხლი - მათ ქვეყანას.
. მოსრა ვაზი მათი და ლეღვი მათი და დალეწა ხეები მათ საზღვრებში.
. თქვა და მოვიდა კალია და მგრაგნელი აურაცხელი,
. და გადაჭიმეს მთელი ბალახი მათ ქვეყანაში, და გადაჭიმეს მთელი ნაყოფი მათი მიწისა.
. და მოსრა ყოველი პირმშო მათ ქვეყანაში, დასაბამი მთელი მათი ძალისა.
. და გამოიყვანა ისინი ვერცხლით და ოქროთი, და მათ ტომებში არავინ იყო უძლური.
. გაუხარდა ეგვიპტეს მათი გამოსვლა, რადგან თავს დაატყდათ მათ შიში.
. გადააფარა ღრუბელი საფრად და ცეცხლი - ღამის გასანათებლად.
. ითხოვეს და გაუგზავნა მწყერი და ზეციური პურით გააძღო ისინი.
. გაკვეთა კლდე და გადმოდინდა წყალი, წავიდა უდაბნოში მდინარედ.
. რადგან გაიხსენა თავისი წმიდა სიტყვა თავისი მორჩილის აბრაამის მიმართ.
. გამოიყვანა თავისი ხალხი სიხარულით, რჩეულნი თვისნი ზარ-ზეიმით.
. მისცა მათ წარმართთა ქვეყნები და ნაჯაფი ერებისა დაიმკვიდრეს მათ.
. რათა დაიცვან წესები მისი და მის კანონებს გაუფრთხილდნენ. ადიდეთ უფალი!
==================================================
