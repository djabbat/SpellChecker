URL: https://www.orthodoxy.ge/tserili/biblia/iobi/iobi-34.htm
Собрано: 2025-10-23 18:16:52
==================================================
. კვლავ მიუგო ელიჰუმ და უთხრა:
. ისმინეთ, ბრძენებო, ჩემი სიტყვები! ყური მომაპყარით, გაგებულნო!
. რადგან ყური გამოსცდის სიტყვებს და სასა გემოს უგებს საჭმელს:
. ავირჩიოთ, რაც სამართლიანია და ვიცოდეთ ჩვენს შორის, რა არის უკეთესი.
. კი თქვა იობმა, მართალი ვარო და ღმერთმა წამართვაო სამართალი;
. მართალი გავმტყუნდი, უდანაშაულოდ მჭირსო ეს წყლული.
. თუ არის ვინმე იობის მსგავსი, წყალივით რომ სვამდეს გმობას?
. ავისმქნელებთან შეთქმულებას ესწრაფოდეს, რომ ბოროტეულ ხალხთან იაროს?
. რადგან ამბობს: რას არგებს კაცს ღვთისმოსავობაო?
. ამიტომ მისმინეთ, გულისხმიერნო! შორს იყოს ღმერთი ბოროტებისგან და ყოვლადძლიერი უსამართლობისგან!
. რადგან საქმისამებრ მიუზღავს ადამიანს და მისი საქციელისამებრ შეამთხვევს კაცს.
. ჭეშმარიტად, არ ბოროტობს ღმერთი და არ ამრუდებს სამართალს ყოვლადძლიერი!
. ვინ ჩააბარა მას მიწა და ვინ მიანდო მას მთელი სამყარო?
. თუ თავისკენ მიაბრუნა თავისი სული და უკანვე წაიღო თავისი სუნთქვა,
. ერთიანად გაწყდება ყოველი ხორციელი და მიწად მიიქცევა ადამიანი;
. თუ გაგება გაქვს, მოისმინე ეს, ყური უგდე ჩემს სიტყვებს:
. იხელმწიფებს განა სამართლის მოძულე? ბრალს დასდებ განა მართალს, ძალმოსილს?
. ვინც ეუბნება მეფეს: არამზადავ! და დიდებულებს: ბოროტეულო!
. ვინც მთავრებს არ მიჰკერძავს და ვინც არ განარჩევს მდიდარს და ღარიბს, რადგან ყველანი მისი ხელით არიან შექმნილნი.
. წამში იხოცებიან, შუაღამისას შებარბაცდება კაცი და იღუპება; ძლიერი წარიტაცებს მას არა კაცის ხელით;
. რადგან მისი თვალი კაცის გზებს დაჰყურებს და ხედავს მის ყოველ ნაბიჯს;
. ვერც ბნელში, ვერც შავეთში ვერ დაიმალება ბოროტმოქმედი;
. რადგან კაცისთვის არ დაუწესებია ჟამი ღმერთთან მისასვლელ სამსჯავროზე.
. ის მუსრავს ძლიერებს განუკითხავად და სხვებს წამოსწევს მათ ადგილზე.
. რადგან მან უწყის მათი ნამოქმედარი, ღამით დაამხობს მათ და შეიმუსრებიან,
. როგორც ბოროტეულთ შემოჰკრავს ყველას დასანახად;
. რადგან ზურგი შეაქციეს მას და არ შეიმეცნეს მისი გზები;
. რადგან მის ყურამდე მიიტანეს ბედშავთა კვნესა და დაჩაგრულთა კვნესა ესმის მას.
. როცა დუმს ის, ვინ არის მისი მბრალმდებელი? როცა იფარავს სახეს, ვინ არის მისი მხილველი? ხალხი იქნება თუ ერთი კაცი?
. რომ არ იხელმწიფოს უღვთომ, რომ მახე არ დაუგოს ხალხს.
. რადგან ღმერთს უნდა ეუბნებოდეს კაცი: დავაშავე, აღარ შევცოდავო.
. შენ მასწავლე, რასაც მე ვერ ვხედავ: თუ ცოდვა მაქვს ჩადენილი, აღარ ჩავიდენო.
. შენგნით მიუზღავს ის სამართალს? როგორც შენ დაგიგმია, როგორც შენ აგირჩევია და არა როგორც მე? ილაპარაკე, რაც იცი!
. გაგებული ხალხი ჩემსავით იფიქრებს და ბრძენი კაცები დამეთანხმებიან.
. იობი უგუნურად ლაპარაკობს და სიბრძნე აკლია მის სიტყვებს.
. ოჰ, ერთი გამოიცდებოდეს იობი საბოლოოდ, უკეთურთა მსგავსად რომ პასუხობს!
. რადგან თავის ცოდვას ახალი დანაშაული მიუსართა: ხელი ხელს შემოჰკრა ჩვენს შორის და გაამრავლა სიტყვები ღვთის წინააღმდეგ.
==================================================
