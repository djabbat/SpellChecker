URL: https://www.orthodoxy.ge/tserili/biblia/fsalmunni/fsalmunni-135.htm
Собрано: 2025-10-23 18:19:48
==================================================
. ადიდეთ უფალი, რადგან კეთილია, რადგან უკუნისამდეა წყალობა მისი.
. ადიდეთ ღმერთი ღმერთებისა, რადგან უკუნისამდეა წყალობა მისი.
. ადიდეთ უფალი უფალთა, რადგან უკუნისამდეა წყალობა მისი.
. მარტოდმარტო მოქმედი დიდ საოცრებათა, რადგან უკუნისამდეა წყალობა მისი.
. ცათა შემქმნელი გონიერებით, რადგან უკუნისამდეა წყალობა მისი.
. დედამიწის განმვრცობი წყლებზე, რადგან უკუნისამდეა წყალობა მისი.
. შემქმნელი დიდი მნათობებისა, რადგან უკუნისამდეა წყალობა მისი.
. მზისა - სამართავად დღისით, რადგან უკუნისამდეა წყალობა მისი.
. მთვარის და ვარსკვლავებისა - ღამით სამართავად, რადგან უკუნისამდეა წყალობა მისი.
. რომელმაც განგმირა ეგვიპტე - პირმშოებითურთ, რადგან უკუნისამდეა წყალობა მისი.
. და გამოიყვანა ისრაელი მათი შუაგულიდან, რადგან უკუნისამდეა წყალობა მისი.
. ხელით ძლიერით და მკლავით შემართულით, რადგან უკუნისამდეა წყალობა მისი.
. რომელმაც გააპო მეწამული ზღვა ნაჭერ-ნაჭერ, რადგან უკუნისამდეა წყალობა მისი.
. და გაიყვანა ისრაელი მის შუაგულში, რადგან უკუნისამდეა წყალობა მისი.
. და ჩაღუპა ფარაონი და მისი ჯარი მეწამულ ზღვაში, რადგან უკუნისამდეა წყალობა მისი.
. რომელმაც წაიყვანა ხალხი თვისი უდაბნოში, რადგან უკუნისამდეა წყალობა მისი.
. რომელმაც განგმირა მეფენი დიდნი, რადგან უკუნისამდეა წყალობა მისი.
. და დახოცა მეფენი ძლიერნი, რადგან უკუნისამდეა წყალობა მისი.
. სიხონი, მეფე ამორეველთა, რადგან უკუნისამდეა წყალობა მისი;
. ოგი, მეფე ბაშანისა, რადგან უკუნისამდეა წყალობა მისი.
. და მისცა მათი ქვეყნები სამკვიდრებლად, რადგან უკუნისამდეა წყალობა მისი.
. სამკვიდრებლად ისრაელს, თავის მორჩილს, რადგან უკუნისამდეა წყალობა მისი.
. რომელმაც ჩვენი დამცირების ჟამს გაგვიხსენა, რადგან უკუნისამდეა წყალობა მისი.
. და გვიხსნა ჩვენი მტრებისაგან, რადგან უკუნისამდეა წყალობა მისი.
. რომელიც აძლევს პურს ყოველ ხორციელს, რადგან უკუნისამდეა წყალობა მისი.
. ადიდეთ ცათა ღმერთი, რადგან უკუნისამდეა წყალობა მისი.
==================================================
