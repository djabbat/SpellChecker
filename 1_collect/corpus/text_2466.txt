URL: https://www.orthodoxy.ge/tserili/biblia/igavni/igavni-23.htm
Собрано: 2025-10-23 18:20:33
==================================================
. დიდკაცთან პურის საჭმელად რომ დაჯდები, დაკვირვებით იყავი:
. ყელზე დანა მიიბჯინე, თუ მსუნაგი ხარ.
. ნუ ინდომებ მის ნუგბარ საჭმელებს, მაცთური პურია იგი.
. გამდიდრებაზე ნუ იზრუნებ, თავიდან მოიშორე ფიქრი.
. თვალებს მიაპყრობ და გამქრალია, რადგან ფრთებს შეისხამს და არწივივით ზეცას გაფრინდება.
. ავთვალი კაცის პური არ იგემო და მისი ნუგბარი საჭმელები არ ინდომო.
. რადგან როგორც იქცევა, ისე არ ფიქრობს; ჭამე და სვიო, გეუბნება, მაგრამ შენთან არ არის მისი გული.
. შეჭმულ ლუკმას უკან ამოანთხევ და მადლობის სიტყვებს ფუჭად დახარჯავ.
. ბრიყვს ყურში ნურაფერს ეტყვი, რადგან მას სძულს შენი გონივრული სიტყვები.
. ნუ შეცვლი ძველ მიჯნას და ობლების ყანაში ნუ შეხვალ;
. რადგან ძლიერია მათი მფარველი, ის დაიცავს მათ საქმეს შენს წინააღმდეგ.
. გული მიაქციე შეგონებას და ყური - ცოდნის სიტყვებს.
. ყმაწვილის დასჯა ნუ დაგენანება: ჯოხითაც რომ სცემო, არ მოკვდება.
. ჯოხით სცემე და მის სულს შავეთისგან იხსნი.
. შვილო, თუ შენი გული ბრძენი იქნება, ჩემი გულიც გაიხარებს.
. ჩემს შიგანს სიხარული მოიცავს, როდესაც შენი ბაგეები სიმართლეს ილაპარაკებენ.
. შენს გულს ცოდვილებისა ნუ შეშურდება, არამედ ყოველდღე უფლის შიშში იყოს.
. რადგან მომავალი არსებობს და შენი იმედი არ წარიკვეთება.
. მისმინე, შვილო, და ბრძენი იყავი; და გზაზე დააყენე შენი გული.
. ნუ იქნები ღვინის მსმელებსა და ხორცის მთქვლეფავებს შორის;
. რადგან ლოთი და მთქვლეფავი გაღარიბდება, ხოლო თვლემა ძონძებით შემოსავს კაცს.
. გაუგონე შენს მშობელ მამას და დედას, მოხუცებულს, ნუ მოიძულებ.
. ჭეშმარიტება შეიძინე და სიბრძნეს, შეგონებასა და გონიერებას ნუ გაჰყიდი.
. მართლის მამა მოილხენს და ბრძენის მშობელი მისით გაიხარებს.
. გაიხარებს შენი დედ-მამა, შენი მშობლები მოილხენენ.
. შვილო, მე მომეცი შენი გული და შენმა თვალებმა ჩემს გზაზე იყურონ.
. მეძავი ქალი ღრმა ორმოა და ვიწრო ჭაა უცხო დედაკაცი.
. ყაჩაღივით არის ჩასაფრებული და ხალხში ორგულებას ამრავლებს.
. ვინ ოხრავს? ვინ კვნესის? ვინ დაობს? ვინ ჩივის? ვისა აქვს უმიზეზოდ ჭრილობები? ვისა აქვს ჩაწითლებული თვალები?
. ვინც ღვინოს გვიანამდე უზის, ვინც განზავებული ღვინის საძებნად დადის.
. ნუ დახარბდები ღვინის სიწითლეზე, ფიალაში რომ ნაპერწკლებს ისვრის და მორაკრაკებს;
. ბოლოს გველივით კბენს და ასპიტივით გესლავს;
. შენს თვალებს უცნაურობანი მოელანდება და შენი გული უკუღმართად ოლაპარაკებს.
. შუაგულ ზღვაში მძინარესავით იქნები, ანძის წვერზე მძინარესავით.
. იტყვი, მცემდნენ და არ მტკიოდაო, მირტყამდნენ და ვერ ვიგებდიო; გამოვიღვიძებ და ისევ ძებნას დავუწყებო.
==================================================
