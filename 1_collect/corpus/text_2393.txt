URL: https://www.orthodoxy.ge/tserili/biblia/fsalmunni/fsalmunni-101.htm
Собрано: 2025-10-23 18:19:10
==================================================
. ლოცვა გლახაკისა, ოდეს იტანჯება და უფლის წინაშე გადმოღვრის თავის გულისნადებს.
. უფალო, ისმინე ჩემი ლოცვა და ჩემი ღაღადისი შენთან მოვიდეს.
. ნუ დაფარავ შენს სახეს ჩემგან, ჩემი გაჭირვების ჟამს მომაპყარ ყური; რომელ დღესაც მოგიხმობ, მსწრაფლ მიპასუხე.
. რადგან გაქრნენ კვამლივით ჩემი დღეები და ჩემი ძვლები დაიბუგა, როგორც კოცონზე.
. დაჭკნა ბალახივით და გახმა ჩემი გული, რადგან დამავიწყდა ჩემი პურის ჭამა.
. ჩემი კვნესის ხმისაგან მიჰკვრია ჩემი ძვლები ჩემს ხორცს.
. ვემსგავსე ვარხვსა უდაბნოსას, გავხდი ვითარცა ბუკიოტი ნანაგრევებში.
. უძილო ვიქმენ და ვზივარ, ვითარცა ეული ჩიტი სახურავზე.
. ყოველდღე მლანძღავენ ჩემი მტრები, ჩემი განმქიქებელნი ჩემს სახელს საწყევრად აქცევენ.
. რადგან ნაცარი პურივით ვჭამე და ჩემი სასმელი ცრემლით შევაზავე;
. შენი რისხვისა და გულისწყრომის გამო, რომ ამიყვანე და დამანარცხე.
. ჩემი დღეები გადახრილი ჩრდილივითაა და მე ბალახივით ვხმები.
. შენ კი უფალო, საუკუნოდ იარსებებ და შენი სახსენებელი თაობიდან თაობამდე იქნება.
. შენ კი აღსდექ, შეიწყალე სიონი, რადგან ჟამია მისი შეწყალებისა, რადგან მოვიდა დრო.
. რადგან ისურვეს შენმა მორჩილებმა მისი ქვები და მისი მტვერი ენანებათ.
. შეეშინდებათ ხალხებს უფლის სახელისა და ყველა მეფეს ამქვეყნიერს - შენი დიდებისა.
. რადგან აღაშენებს უფალი სიონს, გამოცხადდება თვისი ღირსებით.
. მოხედავს ლოცვას გულმოდრეკილთა და არ დაამცირებს მათ ლოცვას.
. დაიწერება ეს მომავალი თაობისათვის და ხალხი, რომელიც გაჩნდება, ადიდებს უფალს.
. რადგან გადმოიხედა თავისი წმიდა სიმაღლიდან უფალმა, ციდან ქვეყანა მოიხილა.
. რომ მოესმინა კვნესა პატიმრისა, გაეთავისუფლებინა სიკვდილის ძენი.
. რათა აუწყონ სიონზე სახელი უფლისა და ქება მისი - იერუსალიმში.
. როცა შეგროვდებიან ხალხები ერთად და სამეფონი უფლის სამსახურებლად.
. გაასავათა გზაში ჩემი ძალა, შეამცირა დღენი ჩემნი.
. ვეტყვი: ღმერთო ჩემო! ნუ მომტაცებ დღეებს ნახევარგზაზე; თაობიდან თაობამდეა შენი წლები;
. უწინ დედამიწა დააფუძნე და შენთა ხელთა ნასაქმარია ზეცა.
. ისინი დაიღუპებიან, შენ კი იარსებებ; ყველანი ტანსაცმელივით დაძველდებიან; სამოსელივით გამოიცვლი მათ და შეიცვლებიან.
. შენ კი იგივე ხარ და შენი წლები არ დაილევიან.
. ძენი მორჩილთა შენთა დამკვიდრდებიან და შთამომავალი მათი შენს წინაშე წარიმართება.
==================================================
