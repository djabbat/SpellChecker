URL: https://www.orthodoxy.ge/tserili/biblia/fsalmunni/fsalmunni-84.htm
Собрано: 2025-10-23 18:18:52
==================================================
. გუნდის ლოტბარს, კორახის ძეთა ფსალმუნი.
. ისურვე, უფალო, ქვეყანა შენი, დააბრუნე ტყვე იაკობისა.
. აპატიე დანაშაული შენს ხალხს, დაფარე ყველა მისი ცოდვა. სელა.
. აგვარიდე მთელი შენი გულისწყრომა, დააცხრე შენი მრისხანება.
. მოგვაქციე, ღმერთო, ჩვენო მხსნელო, და გააუქმე შენი გაჯავრება ჩვენზე.
. ნუთუ საუკუნოდ გაგვირისხდები, თაობიდან თაობამდე გააგრძელებ შენს მრისხანებას?
. ნუთუ აღარ დაგვიბრუნებ სიცოცხლეს, რათა შენმა ერმა იხაროს შენით?
. გვიჩვენე, უფალო, შენი წყალობა და შემწეობა გვიბოძე შენი.
. მე კი მოვისმენ, თუ რას იტყვის უფალი ღმერთი; რადგან მშვიდობას იტყვის თავის ხალხზე და თავის წმიდანებზე, და აღარ გაიმეორებენ სიბრიყვეს.
. მართლაც ახლოა ხსნა მისმიერი მის მოშიშთათვის, რათა დიდებამ დაისადგუროს ჩვენს ქვეყანაში.
. შეიყრებიან წყალობა და ჭეშმარიტება, სიმართლე და მშვიდობა გადაჰკოცნიან ერთიმეორეს.
. ჭეშმარიტება დედამიწიდან აღმოცენდება და სიმართლე ზეციდან გადმოიხედავს.
. უფალიც გვიბოძებს სიკეთეს და ჩვენი მიწა მოგვცემს ნაყოფს.
. სიმართლე ივლის მის წინ და გზას გაუკაფავს მის ნაბიჯებს.
==================================================
