URL: https://www.orthodoxy.ge/tserili/biblia/fsalmunni/fsalmunni-144.htm
Собрано: 2025-10-23 18:19:58
==================================================
. ხოტბა დავითისა. აღგამაღლებ შენ, ღმერთო ჩემო, მეფეო, და ვაკურთხებ შენს სახელს უკუნითი უკუნისამდე.
. ყოველდღე გაკურთხებ შენ და ვადიდებ შენს სახელს უკუნითი უკუნისამდე.
. დიდია უფალი და ქებულია ფრიად და მისი სიდიადე მიუწვდომელია.
. თაობა თაობას უქებს შენს საქმეებს და შენს სიძლიერეზე მოუთხრობენ.
. შენს დიდმშვენიერებაზე, დიდებაზე, ბრწყინვალებაზე, შენს საოცარ საქმეებზე ვილაპარაკებ.
. შენთა საშიშროებათა სიძლიერეს იტყვიან, ხოლო მე შენს სიდიადეზე ვილაპარაკებ.
. ხსენებას შენი მრავალი სიკეთისას გამოთქვამენ და შენს სიმართლეს უმღერებენ.
. გულმოწყალე და შემბრალეა უფალი, სულგრძელი და დიდად მოწყალე.
. კარგია უფალი ყველას მიმართ და მისი წყალობაა ყველა მის ნამოქმედარზე.
. გადიდებს შენ, უფალო, ყველა შენი ნამოქმედარი და შენი წმიდანები გადიდებენ შენ.
. შენი მეფობის დიდებას იტყვიან და შენს სიძლიერეზე ილაპარაკებენ.
. რათა აცნობონ ადამის ძეთ შენი სიძლიერე, და ბრწყინვალე დიდება შენი მეფობისა.
. შენი მეფობა მეფობაა ყველა საუკუნისა და შენი ბატონობა თაობებში.
. უფალი შემწეა ყველა დაცემულისა და გამმართავი ყველა წელში მოხრილისა.
. ყველას თვალები შენ შემოგცქერიან და შენ აძლევ მათ საზრდოს თავის დროზე.
. აღაპყრობ შენს ხელს და დააკმაყოფილებ ყოველ სულდგმულს.
. მართალია უფალი ყველა თავის გზაზე და მოწყალეა ყველა თავის საქმეში.
. ახლოა უფალი ყველა მის მლოცველთან, ყოველთან, ვინც მას მოუხმობს ჭეშმარიტებით.
. მის მოშიშთა სურვილს შეასრულებს და მათს ღაღადისს მოისმენს და უშველის მათ.
. იცავს უფალი ყველა მის მოყვარულს და ყველა ბოროტს მოსპობს.
. ხოტბას უფლისას ილაპარაკებს პირი ჩემი და აქებს ყოველი ხორციელი მის წმიდა სახელს უკუნითი უკუნისამდე.
==================================================
