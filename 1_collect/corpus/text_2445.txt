URL: https://www.orthodoxy.ge/tserili/biblia/igavni/igavni-2.htm
Собрано: 2025-10-23 18:20:08
==================================================
. შვილო, რომ მიიღებდე ჩემს სიტყვებს და ჩემს მცნებებს დაიცავდე,
. ყური რომ გქონდეს სიბრძნისაკენ მიპყრობილი და გული გონიერებისკენ გეწეოდეს,
. რომ მოუწოდებდე ჭკუას და გონებას გააღვიძებდე.
. რომ ვერცხლივით მისი შოვნის წადილი გქონდეს და განძივით დაუწყებდე ძებნას.
. მაშინ შეიგნებ უფლის შიშს და მოიპოვებ ღვთისმშემეცნებას.
. რადგან უფალი იძლევა სიბრძნეს და მის ბაგეთაგან არის ცოდნა და შეგნება,
. მასთან არის მართალთა შეწევნა, ის არის ფარი უმწიკვლოთათვის,
. იცავს სამართლის გზებს და მადლიანთა სავალს იფარავს.
. მაშინ მიხვდები, რა არის სთმართლე, სამართალი და სამართლიანობა - ყოველი კეთილი საქმე.
. თუ სიბრძნე შევიდა შენს გულში და ცოდნა ეტკბო შენს სულს,
. გონიერება დაგიფარავს და შეგნება დაგიცავს,
. რომ გიხსნას ბოროტების გზიდან, თვალთმაქცი კაცისაგან,
. სწორი გზის დამტოვებელთაგან, ბნელი გზით მოარულთაგან,
. ბოროტი საქმით მოხარულთაგან, რომლებიც ბოროტი თვალთმაქცობით ხარობენ,
. რომელთა სავალი მრუდია და საქციელი უკუღმართია,
. რომ გიხსნას უცხო ქალისაგან, უცხოთესლისგან, მისი ლაქარდიანი ენისაგან,
. რომელმაც სიყრმის მეგობარი მიატოვა და ღვთის აღთქმა დაივიწყა,
. რადგან მისი სახლის წიაღ სიკვდილია, მისი ნაბიჯები აჩრდილებისკენ არის მიმართული.
. იქ შემსვლელთაგან უკან ვერავინ ბრუნდება, სიცოცხლის გზებს კვლავ ვეღარ დაადგება.
. რომ დადიოდე კეთილი გზით და მართალთა ბილიკებს არ გადაუხვიო,
. რადგან ალალმართლები უნდა გამკვიდრდნენ ქვეყნად და უმწიკვლონი უნდა გადარჩნენ.
. ურჯულოები ქვეყნიდან მოიკვეთებიან და მზაკვარნი აღმოიფხვრებიან მისგან.
==================================================
