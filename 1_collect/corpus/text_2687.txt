URL: https://www.orthodoxy.ge/tserili/biblia/godeba/godeba-5.htm
Собрано: 2025-10-23 18:24:38
==================================================
. გაიხსენე, უფალო, რაც დაგვემართა; მოგვხედე და დაინახე ჩვენი შეგინება.
. ჩვენი სამკვიდრო უცხომ დაიმკვიდრა, ჩვენი სახლები - გადამთიელმა.
. ობლები გავხდით: მამა არა გვყავს, დაქვრივდნენ ჩვენი დედები;
. ჩვენსავე წყალს ვერცხლის ფასად ვსვამთ, შეშას ვყიდულობთ;
. კისრით მიგვათრევენ, ქანცი გაგვიწყდა, არა გვაქვს მოსვენება;
. ეგვიპტეს ვუშვერთ ხელს, აშურს, რომ გავძღეთ პურით;
. ჩვენმა მამებმა შესცოდეს და აღარ არიან, ჩვენ კი მათ სასჯელს ვიხდით;
. მონები ხელმწიფობენ ჩვენზე, არა ჩანს მხსნელი მათი ხელიდან;
. სიცოცხლის ფასად ვშოულობთ პურს, უდაბნოში მახვილის შიშით;
. თონესავით გვიხურს კანი, შიმშილის ხვატისგან.
. ქალებს ნამუსს ხდიან სიონში, ქალწულებს - იუდას ქალაქებში;
. ხელებით ჰკიდებენ მთავრებს, შეურაცხყოფენ მოხუცებულთ;
. მოყმენი დოლაბებს ეზიდებიან, ბიჭები ფორხილებენ შეშის ტვირთის ქვეშ;
. მოხუცებულნი კარიბჭესთან აღარ სხდებიან, მოყმენი აღარ მღერიან;
. შემწყდარია ჩვენი გულის სიხარული, გლოვად გადაიქცა ჩვენი ფერხულები;
. თავზეით გვირგვინი მოგვეხადა; ვაი ჩვვნ, რადგან შევცოდეთ!
. ამიტომ შეღონებული გვაქვს გული, ამიტომაც დაგვიბნელდა თვალისჩინი;
. გაუკაცრიელდა სიონის მთა და ტურები დარბიან იქ;
. შენ კი საუკუნოდ მყოფობ, უფალო, შენი ტახტი ჰგიეს უკუნითი უკუნისამდე!
. სამუდამოდ რისთვის დაგვივიწყე, ასე ხანგრძლივად რისთვის მიგვატოვე?
. შენკენ მოგვაქციე, უფალო, და მოვიქცევით; განგვიახლე დღეები, როგორც ძველად იყო!
. ნუთუ საბოლოოდ შეგვიძულე და უსაზომოდ გაჯავრდი ჩვენზე?
==================================================
