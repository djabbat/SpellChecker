URL: https://www.orthodoxy.ge/tserili/biblia/iobi/iobi-41.htm
Собрано: 2025-10-23 18:17:00
==================================================
. აჰა, უმტყუნებს მას იმედი, მის ერთ შეხედვაზე დაეცემა.
. მის აღძვრას ვერავინ ბედავს თუ მე ვინღა დამიდგება წინ?
. ვისი რა მმართებს, რომ გადავუხადო? ყველაფერი ჩემია ცისქვეშეთში.
. არ შევწყვეტ სიტყვას მისი სხეულის ასოებზე, მის ძლიერებაზე და მისი აღნაგობის სილამაზეზე.
. ვინ გახდის მას ზედა სამოსელს? მის ორ ყბას შუა ვინ შეაღწევს?
. მისი პირისახის კარს ვინ გააღებს? მის კბილთა ირგვლივ საშინელებაა!
. მისი ზურგი დელამფართა წყებაა, მჭიდრო ბეჭდებით შეკრული;
. ერთი მეორეზეა მიჯრილი და ქარი არ ატანს მათ შორის;
. ერთმანეთს შეეწებნენ, შედუღდნენ და აღარ სცილდებიან;
. მისი დამცხიკვება შუქს აფრქვევს, მისი თვალები განთიადის წამწამებია;
. მისი პირიდან მაშხალები გამოდის, ცეცხლის ნაკვერჩხლები ცვივიან;
. ნესტოებიდან კვამლს უტევებს, როგორც მდუღარე ქვაბი, როგორც ნახანძრალი ლერწამი;
. მისი სუნთქვა მუგუზლებს აღვივებს და მისი პირიდან ალი გამოდის;
. მის ქედზე ძალაა დავანებული და მის წინაშე როკავს შიში;
. ხორცის ნაკვთები მისი შენივთულია ერთმანეთთან, მკვრივად აფენია, შეუძვრელად;
. ქვასავით მკვრივია მისი გული, მკვრივია ქვედა დოლაბივით.
. წამოიმართება და ფრთხებიან ძლიერნი, თავზარდაცემისგან გონს კარგავენ;
. მახვილი ვერ უძლებს მას, ვერც შუბი, ვერც ჰოროლი, ვერც ჯავშანი;
. რკინა ჩალად უჩანს და ფუტურო ხედ - რვალი;
. ვერ გააქცევს მას მშვილდის ნასხლეტი, თივის ბულულია მისთვის შურდულის ქვები;
. ბზედ უჩანს ლახტი და ლახვრის შხუილზე ეღიმება;
. წამახული ქვები აქვს მუცლის ქვეშ, განრთხმულია კევრივით ჭონჭყოში;
. ქვაბივით ადუღებს უფსკრულს, ზღვას საცხებლის კოჭობად აქცევს;
. თავის უკან ასხივებს ბილიკს, ჭაღარად ჩნდება ზღვის მორევი;
. არ არის მიწაზე მისი მსგავსი, უშიშრად არის გაჩენილი;
. ყოველი მაღლის მჭვრეტელია, მეფობს ყოველ ამპარტავანზე.
==================================================
