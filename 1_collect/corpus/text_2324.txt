URL: https://www.orthodoxy.ge/tserili/biblia/fsalmunni/fsalmunni-32.htm
Собрано: 2025-10-23 18:17:53
==================================================
. იხარეთ, მართალნო, უფალში; გულწრფელებს შეშვენით შექება.
. ადიდეთ უფალი ქნარით, ათსიმიანი ებნით უგალობეთ მას.
. უგალობეთ მას გალობა ახალი, უკეთ ააწყეთ ჰანგი მოძახილით.
. რადგან სწორია სიტყვა უფლისა და ყოველი საქმე მისი ჭეშმარიტია.
. უყვარს სიმართლე და სამართალი; უფლის წყალობით სავსეა ქვეყანა.
. უფლის სიტყვით შეიქმნა ზეცა და მისი ბაგეების ქარით - მთელი მისი საკრებულო.
. შეკრიბა, ვითარცა ტიკში, წყლები ზღვისანი, საცავებში მოათავსა უფსკრულები.
. ეშინოდეს უფლისა მთელ დედამიწას, თრთოდეს მისგან ყველა მკვიდრი სამყაროისა.
. რადგან მან თქვა და - შეიქმნა, მან ბრძანა და - არსებობს.
. უფალი ჩაშლის ხალხების აზრებს, გააცამტვერებს ხალხების ზრახვებს.
. აზრი უფლისა იარსებებს მარადიულად და თაობიდან თაობამდე - ზრახვანი მისნი.
. ნეტარ არს ხალხი, რომლისთვისაც უფალია ღმერთი, ხალხი - მისდა სამემკვიდრეოდ ამორჩეული.
. ზეციდან იმზირება უფალი, ხედავს ყველა ადამიანს.
. თავისი საბრძანისიდან უთვალთვალებს ქვეყნის ყველა მკვიდრს.
. მან შეჰქმნა გული თითოეულისა, და სწვდება ყველა მათ საქმეს.
. მეფეს ვერ უშველის ჯარის სიმრავლე, გმირს ვერ იხსნის დიდი ძალა.
. უიმედოა ცხენი შველისათვის და თავისი ჯარების სიმრავლე ვერ იხსნის.
. აი, თვალი უფლისა მის მოშიშთა თავზე, ვინც მის წყალობას ელის;
. რომ იხსნას მათი სული სიკვდილისაგან და ასაზრდოოს შიმშილობის დროს.
. ჩვენი სული მომლოდინეა უფლისა, ის არის დამხმარე და მფარველი ჩვენი.
. რადგან მისით ხარობს ჩვენი გული, რადგან ვესასოებით მის წმიდა სახელს.
. იყოს ჩვენდამი, უფალო, შენი წყალობა, რადგანაც შენზე ვამყარებთ იმედს.
==================================================
