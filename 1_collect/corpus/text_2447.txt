URL: https://www.orthodoxy.ge/tserili/biblia/igavni/igavni-4.htm
Собрано: 2025-10-23 18:20:10
==================================================
. ისმინეთ, შვილებო, მამის შეგონება! ყურადღებით იყავით, რომ ჭკუა ისწავლოთ.
. რადგან სასიკეთო დარიგებას გაძლევთ; ჩემი რჯული არ მიატოვოთ.
. რადგან მამაჩემის შვილი ვიყავი მეც, დედის ნებიერი და ნანინანატრი.
. მასწავლიდა მამაჩემი და მეუბნებოდა: მიირქვას შენმა გულმა ჩემი სიტყვები, ჩემი მცნებები დაიმარხე და იცოცხლებო.
. შეიძინე სიბრძნე, შეიძინე გონიერება, არ დაივიწყო, არ გადაუხვიო ჩემს ნათქვამ სიტყვებსო.
. არ დააგდო და შეგინახავს; შეიყვარე და დაგიფარავსო.
. მთავარი სიბრძნე სიბრძნის მოხვეჭაა, ყოველ მოსახვეჭელთაგან ცოდნა მოიხვეჭეო.
. დააფასე იგი და აგამაღლებს; პატივს შეგმატებს, თუ გულში ჩაიკრავო.
. ლამაზ გვირგვინს მოგცემს თავზე დასარქმელად, დიდების შარავანდს გიბოძებსო.
. ისმინე, შეილო, მიიღე ჩემი ნათქვამი და გაგიგრძელდება სიცოცხლის წლები.
. სიბრძნის გზა მიმისწავლებია შენთვის, სწორ ბილიკზე დამიყენებიხარ.
. გაივლი, ნაბიჯი არ დაგიმოკლდება; გაიქცევი, არ წაიფორხილებ.
. ჩაეჭიდე შეგონებას, ნუ დააგდებ; დაიმარხე იგი, რდგან ის არის შენი სიცოცხლე.
. ბოროტეულთა კვალზე არ იარო, უკეთურთა გზას არ დაადგე.
. ჩამოსცილდი, ნუ გაჰყვები; გვერდზე გადადექი და გაიარე.
. რადგან არ ეძინებათ, თუ არ იბოროტეს; ძილი ეფრთხებათ, თუ არ შეაცდინეს ვინმე.
. რადგან ბოროტეულის პურს ჭამენ და ძალადობის ღვინოსა სვამენ.
. მართალთა გზა დილის ნათელივითაა: უფროდაუფრო ნათდება დღის დადგომამდე.
. ბოროტეულთა გზა წყვდიადივითაა: არ იციან, სად წაიფორხილებენ.
. შვილო, შეისმინე ჩემი სიტყვები, ჩემს ნათქვამს ყური მოაპყარი.
. არ მიეფარონ შენს თვალს, გულის სიღრმეში დაიმარხე.
. რადგან სიცოცხლეა მათი მპოვნელისთვის და ჯანმრთელობა,
. შეინახე გული ყოველ შესანახავზე მეტად, რადგან მასშია სიცოცხლის წყარო.
. განიგდე ბაგიდან უკუღმართობა, ცბიერი სიტყვები მოიშორე.
. პირდაპირ იცქირონ შენმა თვალებმა და შენი წამწამები გასწორდეს შენს პირდაპირ.
. გამართე ნაბიჯები და მტკიცე იქნება შენი სავალი.
. ნურც მარჯვნივ გადაუხვევ, ნურც მარცხნივ; ბოროტებას ფეხი მოარიდე.
==================================================
