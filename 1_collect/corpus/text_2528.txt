URL: https://www.orthodoxy.ge/tserili/biblia/ziraqi/ziraqi-15.htm
Собрано: 2025-10-23 18:21:41
==================================================
. უფლის მოშიში ასე მოიქცევა და მტკიცე რჯულით მოიხვეჭს მას.
. დედასავით მიეგებება მას და სიჭაბუკის ცოლივით მიიღებს.
. გამოკვებავს მას გონების პურით და სიბრძნის წყაროს შეასმევს.
. მისით განმტკიცდება და აღარ შეირყევა, მიეკვრება მას და აღარ შერცხვება.
. აამაღლებს მის მახლობლებზე და გაუხსნის ბაგეს შეკრებილთა შორის.
. სიხარულისა და შვების გვირგვინს აპოვნინებს და საუკუნო სახელს დაუმკვიდრებს.
. ვერ მისწვდებიან მას უგუნურნი და ვერც ცოდვილნი იხილავენ.
. შორსაა იგი ამპარტავანთაგან და ცრუნი ვერ შეიცნობენ.
. უამურია ქება ცოდვილის პირით, რადგან უფლისაგან როდია მოვლენილი.
. რადგან ქება სიბრძნით ითქმის და უფალი კეთილად წარმართავს მას.
. ნუ იტყვი, უფლის განგებით განვდექიო, რადგან ის თავის საძულველს არ გააკეთებს.
. ნუ იტყვი ღმერთმა შემაცდინაო, რადგან არ სჭირდება მას ცოდვილი კაცი.
. ყოველივე სისაძაგლე შეიძულა უფალმა და არც მისთა მოშიშთა უნდა უყვარდეთ.
. მან დასაბამიდანვე შექმნა ადამიანი და მისი ხელის ანაბარა დატოვა.
. თუ მოისურვებ, დაიცავ მცნებებს და კეთილი რწმენით მოიქცევი.
. მან დაგიდო წინ ცეცხლი და წყალი და, საითკენაც გენებოს, იქით გაიწოდე ხელი.
. ადამიანის წინაშეა სიცოცხლე და სიკვდილი და, რომელსაც მოისურვებს ის მიეცემა.
. რადგან დიდია სიბრძნე უფლისა, ძლიერია მისი მეუფება და ყოველივეს ხედავს.
. მისი თვალი მოშიშებს დაჰყურებს და იცის მან ყოველი საქმე კაცისა.
. ურჯულოება არავისთვის დაუდგენია მას მცნებად და არც არავისთვის მიუცია უფლება ცოდვის ჩადენისა.
==================================================
