URL: https://www.orthodoxy.ge/tserili/biblia/igavni/igavni-30.htm
Собрано: 2025-10-23 18:20:40
==================================================
. სიტყვები აგურ იაკეს ძისა, მასაელისა. ამ კაცის ნათქვამი იეთიელის, იეთიელისა და უქალის მიმართ:
. კაცთაგან ყველაზე უმეცარი ვარ და ადამიანური გონება არ გამაჩნია.
. ვერ ვისწავლე სიბრძნე და ღვთიურისა არაფერი გამეგება.
. ვინ ავიდა ზეცად და ვინ ჩამოვიდა? ქარი ვინ შეკრიბა თავისი პეშვით? სამოსელში ვინ გამოხვია წყალი? ვინ დაადგინა ქვეყნის ყველა საზღვარი? რა არის მისი სახელი? მის ძეს რა ჰქვია? იცი ეს?
. უფლის ყოველი სიტყვა სარწმუნოა; იგი ფარია მის მოიმედეთათვის.
. ნურას მიუმატებ მის სიტყვებს, თორემ გამხილებს და მატყუარა გამოხვალ.
. ორ რამესა გთხოვ და უარს ნუ მეტყვი, სანამ მოვკვდებოდე:
. სიცრუე და ტყუილი მაშორე, ნურც სიღარიბეს მიმცემ და ნურც სიმდიდრეს, საარსებო პურით მასაზრდოვე,
. რომ გამაძღარმა არ უარგყო და არა ვთქვა, ვინ არის უფალიო? ხოლო გაღატაკებულმა არ ვიქურდო და ჩემი ღვთის სახელს არ შევცოდო.
. მონას ცილს ნუ დასწამებ თავისი ბატონის წინაშე, თორემ დაგწყევლის და დადანაშაულდები.
. არის ხალხი, რომელიც წყევლის თავის მამას და საკუთარ დედას არ ლოცავს.
. არის ხალხი, რომელსაც თავი სუფთა ჰგონია, მაგრამ სიბინძურისგან არ განბანილა.
. არის ხალხი - და როგორი ამპარტავანი და ქედმაღლად მომზირალი!
. არის ხალხი, რომლის კბილები მახვილებია, რომლის ღოჯები დანებია, ქვეყნად ღვთისმოსავთა და კაცთა შორის ღარიბ-ღატაკთა შესაჭმელად.
. წურბელას ორი ასული ჰყავს: მომე, მომე! ეს სამნი გაუმაძღარნი არიან და ოთხნი არ იტყვიან: კმარა!
. შავეთი, უნაყოფო საშო, წყლით გაუმაძღარი მიწა და ცეცხლი არ იტყვიან: კმარა!
. მამის დამცინავ და დედის ურჩ თვალებს ხევის ყვავები ამოკორტნიან და არწივის მართვენი შეჭამენ.
. სამი რამ მაოცებს და ოთხი რამ არის, რომ ვერ გამიგია:
. ცაში არწივის კვალი, კლდეზე გველის კვალი, შუაგულ წყალში ხომალდის კვალი და ქალწულში კაცის კვალი.
. ბოზი ქალის ზნე ასეთია: შეჭამს, პირს მოიწმენდს და იტყვის, ცუდი არაფერი ჩამიდენიაო.
. სამი რამე არყევს ქვეყანას, ოთხი რამე ვერ აუტანია:
. გამეფებული მონა, პურით გამძღარი არამზადა,
. საძულველი ქალი, როცა გათხოვდება, და მონაქალი, რომელიც თავისი ქალბატონის ადგილს იჭერს.
. აჰა, ოთხნი მცირენი დედამიწის ზურგზე, მაგრამ ბრძენთა ბრძენნი:
. ჭიანჭველები ძლიერნი არ არიან და თავიანთ საზრდოს ზაფხულობით აგროვებენ;
. კურდღლები მაგრები არ არიან და თავიანთ სახლებს კლდეზე დგამენ;
. კალიებს მეფე არა ჰყავთ და ყველანი მწყობრად გამოდიან.
. ხვლიკი ხელით შეიპყრობა, მაგრამ მეფის სასახლეებშია.
. ეს სამნი თამამად დააბიჯებენ, ეს ოთხნი თამამად დადიან:
. ლომი - ცხოველთა მეუფე, გზაზე რომ არავის ჩამოეცლება;
. დარახტული ცხენი, ჯიხვი და მეფე თავისი ამალით.
. თუ შენ შენი ამპარტავნობით სისულელე ჩაიდინე ან თუ ავი განიზრახე, პირზე მიიფარე ხელი.
. რძის ჯანჯღარით კარაქი გამოდის, ცხვირში ჯანჯღარით სისხლი გამოდის, ბრაზის ჯანჯღარით ჩხუბი გამოდის.
==================================================
