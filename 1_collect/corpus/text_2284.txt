URL: https://www.orthodoxy.ge/tserili/biblia/iobi/iobi-33.htm
Собрано: 2025-10-23 18:16:51
==================================================
. აბა, მოისმინე, იობ, ჩემი სიტყვები და ჩემს ყოველ სიტყვას მიუგდე ყური.
. აჰა, დავძარი ბაგე, ალაპარაკდა ჩემი ენა ჩემს სასაში.
. გულწრფელია ჩემი სიტყვები და ჩემი ბაგე ნათლად გამოაცხადებს ცოდნას;
. ღვთის სულმა შემქმნა მე და ყოვლადძლიერის სუნთქვამ მომანიჭა სიცოცხლე.
. თუ შეგიძლია, მიპასუხე! მოემზადე, დაიცავი თავი!
. აჰა, მეც შენი მსგავსი ვყავარ ღმერთს, მეც თიხისგან ვარ მოზელილი.
. ჩემი შიში შენ არ გაშინებს და ჩემი ხელი შენ არ გამძიმებს.
. ჩემს გასაგონად ლაპარაკობდი და მე მესმოდა შენი სიტყვების ხმა:
. სუფთა ვარ, უცოდველიო, არა მაქვსო ბრალი;
. ჯავრი აქვს ჩემი, თავის მტრად შევურაცხივარო;
. ხუნდებში გამაყრევინა ფეხები, ჩემს ყოველ ნაბიჯს უთვალთვალებსო.
. აი, ამაში არა ხარ მართალი. მე გეუბნები, რადგან ადამიანზე დიდია ღმერთი.
. რატომ ედავები? ის ხომ პასუხს არ აგებს თავის ნამოქმედარზე.
. ღმერთი ხომ ასეც ლაპარაკობს და ისეც, ვერავინ მიუხვდება.
. სიზმარში, ღამეულ ჩვენებაში, როცა ძილი წაიღებს ადამიანს, როცა თვლემს თავის საწოლზე,
. მაშინ ხსნის ღმერთი ადამიანთა ყურებს და თავისი შეგონებებით ბეჭდავს,
. რომ აარიდოს კაცი ავ საქმეს და დაიცვას ამპარტავნობისგან;
. რომ იხსნას მისი სული წარწყმედისგან და მისი სიცოცხლე - მახვილით დაღუპვისგან;
. სატკივარით ისჯება საწოლზე და ეწამება მისი ძვლები;
. მის სიცოცხლეს შესძაგდება პური და მის სულს - გემრიელი საჭმელი;
. დადნება ხორცი მისი, უხილავი გახდება; გამოჩნდებიან მისი ძვლები, უხილავნი რომ იყვნენ;
. მიაწევს საფლავამდე მისი სული და მისი სიცოცხლე - სიკვდილის წლებამდე;
. თუ აღმოჩნდა ათასში მისი მეოხე ერთი ანგელოზი, რომ ადამიანის სიწრფელე გამოაცხადოს,
. შეიბრალოს და თქვას: ნუ გასწირავ საფლავად ჩასვლისთვის, ნაპოვნი მაქვსო გამოსასყიდი,
. განუახლდება ხორცი ადრინდელზე უფრო და სიყმაწვილის ხანას დაუბრუნდება.
. ის ლოცვას აღუვლენს ღმერთს, ღმერთი კი შეიწყალებს მას და სიხარულით შეხედავს მის სახეს, დაუბრუნებს მის სიმართლეს;
. ის იმღერებს კაცთა წინაშე და ეტყვის: ვცოდე მე, სწორი გავამრუდე, მაგრამ არ მომაგო საკადრისადო.
. იხსნა ჩემი სული საფლავში ჩასვლისაგან და, აჰა, ჩემი სიცოცხლე ნათლის ჭვრეტაშიაო.
. აჰა, ყველაფერს ამას ორგზის, სამგზის უკეთებს ღმერთი ადამიანს,
. რომ გამოაბრუნოს მისი სული საფლავიდან და სიცოცხლის ნათლით გაანათლოს.
. ყური დამიგდე, იობ, მომისმინე, დადუმდი და მე ვილაპარაკებ.
. თუ სათქმელი გექნება, მიპასუხე, რადგან მწადია შენი გამართლება.
. თუ არა და, მე მისმინე, დადუმდი, მე გასწავლი სიბრძნეს.
==================================================
