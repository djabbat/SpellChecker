URL: https://www.orthodoxy.ge/tserili/biblia/fsalmunni/fsalmunni-49.htm
Собрано: 2025-10-23 18:18:14
==================================================
. ფსალმუნი ასაფისა. ღმერთმა ღმერთთამან, უფალმა დაილაპარაკა და მოუწოდა ქვეყნიერებას მზის ამოსვლიდან მის ჩასვლამდე.
. სიონიდან, მშვენიერების სრულქმნილებიდან, გამობრწყინდა უფალი.
. მოვა ჩვენი ღმერთი და ნუმც დადუმდება; მის წინაშე მწველი ცეცხლია და მის ირგვლივ - ძლიერი ქარიშხალი.
. გამოიძახებს ცას ზევიდან და დედამიწას თავისი ხალხის სამსჯავროზე:
. შემომიკრიბეთ ჩემი წმიდანები, რომელთაც აღთქმა დადეს ჩემთან შესაწირავზე.
. და წარმოთქვამენ ცანი მის სიმართლეს; რადგან ღმერთია მსაჯული იგი. სელა.
. ისმინე, ჩემო ხალხო, და გელაპარაკები; ისრაელო, გაგაფრთხილებ შენ. მე ვარ ღმერთი, შენი ღმერთი.
. მსხვერპლისათვის კი არ გისაყვედურებ; შენი შესაწირავები ყოველთვის ჩემს წინაშეა.
. არ შევიწირავ შენი სახლიდან ზვარაკს, არც შენი ფარეხებიდან ვაცებს.
. რადგან ჩემია ტყის ყველა ცხოველი, პირუტყვი ათასობით მთებში.
. ჩემთვის ცნობილია მთის ყველა ფრინველი და მინდვრის ცხოველები ჩემს წინაშე არიან.
. თუ მომშივდა, არ გეტყვი შენ, რადგან ჩემია მსოფლიო და სავსება მისი.
. ნუთუ ხარების ხორცსა ვჭამ და ვაცების სისხლს შევსვამ?
. მადლობა შესწირე ღმერთს და შეუსრულე უზენაესს აღთქმები შენი.
. და მომიხმე მე გაჭირვების დღეს; გადაგარჩენ და შენ განმადიდებ.
. ბოროტს კი უთხრა ღმერთმა: რას ქადაგებ კანონებს და პირთან მიგაქვს ჩემი პირობა?
. შენ ხომ გძულს დარიგება და უკუმოისროლე ჩემი სიტყვები.
. როცა ქურდს დაინახავ, მასთან გაიქცევი, და გარყვნილებთან გაქვს წილი.
. პირი შენი მიშვებული გაქვს სიავეზე და შენი ენა თხზავს სიყალბეს.
. დაჯდები და შენს ძმაზე ლაპარაკობ და დედაშენის შვილის შერცხვენას ცდილობ.
. ეს ჩაიდინე შენ და მე გავჩუმდი; გეგონა, რომ მეც შენსავით ვარ; გამხილებ და შენს თვალწინ დაგიმტკიცებ.
. ჩაუფიქრდით ამას, ღმერთის დამვიწყებლებო, თორემ მოგსრავთ და ვერვინ გიშველით.
. მადლობის შემომწირავი განმადიდებს მე და ვინც სწორ გზას დაადგება, მას ვუჩვენებ შველას ღმერთისას.
==================================================
