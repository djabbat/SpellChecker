URL: https://www.orthodoxy.ge/tserili/biblia/iobi/iobi-19.htm
Собрано: 2025-10-23 18:16:35
==================================================
. მიუგო იობმა და უთხრა:
. როდემდის უნდა მიშფოთებდეთ სულს და მგვემდეთ სიტყვებით?
. უკვე მეათეჯერ შეურაცხმყავით მე და გამიუცხოვდით უსირცხვილოდ?
. თუ მართლა შევცდი, ჩემთანვე დარჩება ჩემი შეცდომა.
. თუ თქვენ მართლა უღირსად მთვლით და მწამებთ აუგს,
. იცოდეთ, რომ ღმერთმა გამღუნა მე და გამხვია თავის ბადეში.
. აჰა, ძალადობას ვჩივი და პასუხს არავინ მაძლევს; შველას ვითხოვ და არ არის სამართალი;
. გზა გადამიღობა და ვეღარ გადავდივარ; ბნელი დაამკვიდრა ჩემს ბილიკებზე;
. დიდება წამართვა და თავზეით ამხადა გვირგვინი;
. ყოველი მხრივ დამაქცია დაა წასული ვარ; ხესავით ამომიძირკვა იმედი;
. თავისი რისხვა დააგზნო ჩემს თავზე და შემრაცხა თავის მტრებს შორის;
. ერთად მომადგნენ მისი ურდოები და მოასწორეს ჩემსკენ მომავალი გზები, ჩემი კარვის გარშემო დაიბანაკეს;
. მოძმენი მომაშორა და ჩემი მცნობელნი გამიუცხოვდნენ;
. მახლობელნი განმიდგნენ და მეგობრებმა დამივიწყეს მე;
. ჩემი სახლის მდგმურები და მხევლები უცხოდ მიყურებენ, უცხო თესლი შევიქენი მათ თვალში;
. მსახურს ვეძახი და ხმას არ მცემს, ბაგით ვევედრები;
. ჩემი სუნთქვა შესძაგდა ჩემს ცოლს და ჩემი სუნი - ჩემს ნაშიერთ.
. ბავშვებმაც შემიძულეს, წამოვდგები და შეურაცხმეოფენ;
. მომიძულეს ჩემმა გულითადმა მეგობრებმა და, ვინც კი მიყვარდა, მტრად გამიხდნენ;
. ტყავში და ხორცში ჩამილპა ძვლები, კბილების ტყავიღა შემრჩა.
. შემიბრალეთ, შემიბრალეთ, მეგობრებო, რადგან ღვთის ხელი შემეხო მე!
. რატომ მდევნით ღმერთივით და რატომ არ ძღებით ჩემი ხორცით?
. ოჰ, ნეტავ დაიწერებოდეს ჩემი სიტყვები, ნეტავ ჩაიბეჭდებოდეს წიგნში!
. რკინის საჭრეთელით ამოიკვეთებოდეს ტყვიაზე ან კლდეზე სამარადისოდ!
. მაგრამ ვიცი, ცოცხალია ჩემი გამომხსნელი და საბოლოოდ აღიმართება მიწაზე!
. და როცა დაიშლება ეს ჩემი კანი, უსხეულმყოფელიც ვიხილავ ღმერთს;
. მე თავად დავინახავ მას და ჩემი თვალები იხილავენ, არა სხვისნი! გული დამელია მკერდში მოლოდინით!
. თუ იტყვით: რას ვდევნითო მას და საქმის ფესვი მასში იპოვებაო;
. მახვილს მოერიდეთ, რადგან რისხვაა მახვილის სასჯელი, რათა იცოდეთ, რომ არის განკითხვა!
==================================================
