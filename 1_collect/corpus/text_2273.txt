URL: https://www.orthodoxy.ge/tserili/biblia/iobi/iobi-22.htm
Собрано: 2025-10-23 18:16:38
==================================================
. მიუგო ელიფაზ თემანელმა და უთხრა:
. რას არგებს ღმერთს კაცი, როცა ბრძენიც კი თავისი თავისთვის არის სასარგებლო.
. რაში სჭირდება ყოვლადძლიერს შენი სიმართლე? ან რა გამორჩენა ექნება, თუ შენ წრფელი გზებით ივლი?
. განა შენი მოშიშების გამო დაგიწყებს მხილებას და წავა შენთან ერთად სამსჯავროზე?
. განა დიდი არ არის შენი სიბორეტე? განა აქვს ბოლო შენს შეცოდებებს?
. რადგან ტყუილუბრალოდ იხუთავდი შენი მოძმისაგან და ტანისამოსს ხდიდი შიშველ-ტიტველს;
. მწყურვალს წყალს არ ასმევდი და მშიერს პურს უკავებდი;
. მძლავრისაა ეს ქვეყანა და აღზევებული მკვიდრობს იქ;
. ქვრივები ხელცარიელი გაგისტუმრებია და ობლებს მკლავები მოსწყვეტია.
. ამიტომ არის შენს ირგვლივ ხაფანგები და ანაზდეული შიში გაძრწუნებს;
. წყვდიადი გიშლის ხედვას თუ წყლის ნიაღვარმა გადაგფარა?
. განა ღმერთი ცაზე მაღლა არ არის? შეხედე ვარსკვლავთა თავანს, რა მაღალია!
. შენ ამბობ, რა უნდა იცოდეს ღმერთმა, ბურუსიდან რა უნდა განსაჯოსო?
. ღრუბელი აქვს საფარველად და ვერ იხედება, ცარგვალს უვლისო გარშემო.
. ნუთუ ძველ გზას ადგახარ, ავკაცები რომ დადიოდნენ?
. რომლებიც უდროოდ წარიტაცნენ, ღვარმა გადარეცხა მათი საძირკველი.
. ღმერთს ეუბნებოდნენ: გაგვეცალე! რას გვარგებსო ყოვლადძლიერი?
. მან კი სახლები აღვსო დოვლათით. შორს იყოს ჩემგან ბოროტეულთა რჩევა!
. უყურებდნენ მართალნი და ხარობდნენ, დასცინოდა მათ უმწიკვლო კაცი.
. ხომ გაცამტვერდა ჩვენი მტერი და მათი ნატამალი ხომ ცეცხლმა შეჭამა!
. შეეთვისე მას და მშვიდობით იქნები, ამით მოვა შენთან ნეტარება;
. მიიღე მისი ბაგიდან რჯული და გულში ჩაიდევი მისი სიტყვები;
. თუ მიიქცევი ყოვლადძლიერისკენ, აშენდები; მოაშორე უკეთურება შენს კარვებს;
. მტვერში დაფანტე ოქრო და რიყის ქვებში გაურიე ოფირის ბაჯაღლო;
. ყოვლადძლიერი იყოს შენი ოქრო და ელვარე ვერცხლი შენთვის.
. რადგან მაშინ ყოვლადძლიერში ჰპოვებ ნეტარებას და ღვთისკენ აღმართავ სახეს;
. ილოცებ მის მიმართ და მოგისმენს, და შეასრულებ შენს აღთქმებს;
. რასაც ჩაიფიქრებ, აგიხდება და შენს გზებზე ნათელი იბრწყინებს.
. თუ დაამცირეს, შენ მის აღზევებას იტყვი; თვალდახრილს იხსნის იგი.
. ბრალიანსაც კი გადაარჩენს, შენი უმწიკვლო ხელით გადარჩება.
==================================================
