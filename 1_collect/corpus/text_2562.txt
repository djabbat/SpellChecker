URL: https://www.orthodoxy.ge/tserili/biblia/ziraqi/ziraqi-49.htm
Собрано: 2025-10-23 18:22:19
==================================================
. ხსენება იოშიასი შეზავებულ საკმეველად, რომელიც მემირონემ ოსტატურად შეამზადა, ბაგეებში დატკბება, როგორც თაფლი და როგორც ჰანგი ნადიმზე, ღვინის სმაში.
. მან წარმართა ხალხი მოსაქცევად და ურჯულოების ბიწიერებანი შემუსრა.
. მან წარმართა უფლისაკენ თავისი გული და ურჯულოების დღეებში ღვთისმოსაობა განამტკიცა.
. დავითის, ხიზკიას და იოშიას გარდა ყველამ შესცოდა ცოდვით, რადგან დათმო უზენაესის რჯული. გადაშენდნენ იუდას მეფეები,
. რადგან სხვებს მისცეს თავიანთი რქა და უცხო ტომებს თავიანთი დიდება.
. სიწმიდის რჩეული ქალაქი გადაიწვა და მოოხრდა მისი გზები,
. როგორც იწინასწარმეტყველა იერემიამ, როცა იგი შეურაცხყვეს, თუმცა საშოშივე იკურთხა წინასწარმეტყველად, რათა აღმოეფხვრა, ზიანი მიეტანა და შეემუსრა, კიდეც ეშენებინა და დაენერგა.
. ეზეკიელმა იხილა დიდების ხილვა, რომელიც უჩვენა ღმერთმა ქერუბიმის ეტლზე;
. შეახსენა მტრები ქარიშხალით და კეთილად მოექცა მათ, რომელთაც გამოასწორეს თავიანთი გზები.
. აყვავდეს თორმეტი წინასწარმეტყველის ძვლები, სადაც არიან, რადგან ანუგეშეს იაკობი და იხსნეს ისინი სარწმუნო იმედით.
. როგორ ვადიდოთ ზერუბაბელი? ის იყო როგორც ბეჭედი მარჯვენა ხელზე.
. ასევე იესოც, იოცედეკის ძე; მათ დააფუძნეს სახლი თავიანთ სიცოცხლეში და აღუმართეს უფალს წმინდა ტაძარი, გამზადებული საუკუნო დიდებისთვის.
. დიდი ხსენება ნეემიასი, ვინც დამხობილი ზღუდეები აღგვიმართა, დაგვიყენა ბჭენი და კლიტენი, და აღგვიდგინა დანგრეული სახლები.
. დედამიწაზე არავინ შექმნილა ენოქის მსგავსი, რადგან მიწიდან იქნა ატაცებული.
. არც იოსების მსგავსი კაცი დაბადებულა, ძმების წინამძღოლი, ხალხის სახსარი. პატივი მიაგეს მის ძვლებს.
. ადამიანთა შორის განდიდნენ სემი და სეთი, მაგრამ ყველა ცოცხალზე მეტი, ვინც კი შექმნილა, ადამია.
==================================================
