URL: https://www.orthodoxy.ge/tserili/biblia/iobi/iobi-5.htm
Собрано: 2025-10-23 18:16:19
==================================================
. შეჰღაღადე, ვინ გიპასუხებს? წმიდათაგანს ვის მიმართავ?
. უგუნურს ღუპავს ბრაზი, ბრიყვს შური კლავს.
. მე ვნახე ფესვგადგმული უგუნური და მეყსეულად შევაჩვენე მისი ბინა.
. შორს არიან მისი შვილები ხსნისაგან, კარიბჭესთან სცემეს მათ და არავინ იყო მშველელი.
. რასაც მოიმკის, მშიერი შეუჭამს, ეკლებიდანაც კი ააცლიან. მწყურვალი კაცი შთანთქავს მათ დოვლათს.
. რადგან სატკივარი მტვერიდან არ ამოდის და მიწიდან არ აღმოცენდება სატანჯველი.
. ადამიანი სატანჯველად იბადება და ნაბერწკლებივით მაღლა მიისწრაფის.
. ისევ ღმერთს დავეკითხები და ღმერთს მივანდობ ჩემს საქმეს,
. შემოქმედს სიდიადეთა და გამოუკვლეველ საკვირველებათა, რომელთაც არა აქვს რიცხვი,
. მაწვიმებელს მიწის პირზე და წყლის გამომგზვნელს ყანების პირზე,
. რათა მდაბალნი აამაღლოს და დამწუხრებულნი ხსნად აღზევდნენ.
. ის ფუშავს ცბიერთა ზრახვებს და მათი ხელები ვეღარ ასრულებენ ჩანაფიქრს.
. ის იჭერს ბრძენკაცებს მათივე ცბიერებით და ხრიკიანთა თათბირი ფუჭი ხდება.
. დღისით უკუნეთს აწყდებიან და ხელისცეცებით დადიან შუადღისას, როგორც ღამეში.
. ის იხსნის ღატაკს მახვალისგან, მათი პირიდან და მაგარი ხელიდან.
. ბეჩავი კაცი იმედით ცოცხლობს, უკეთურება კი პირს მუწავს.
. აჰა, ნეტარია კაცი, რომელსაც ამხილებს ღმერთი! ყოვლადძლიერის შეგონებას ნუ უკუაგდებ!
. ის წყლავს და ისევ უხვევს ჭრილობებს, ის ჰგვემს, მაგრამ კურნავს თავისივე ხელით.
. ექვს განსაცდელში დაგიჭარავს და მეშვიდეგზის ბოროტება არ შეგემთხვევა.
. შიმშილობის დროს სიკვდილისგან გიხსნის და ომში - მახვილისგან,
. ენის შოლტს დაემალები და არ შეგეშინდება განადგურებისა, როცა კი მოვა.
. განადგურებაზე და შიმშილზე გაგეცინება და მიწის მხეცებისა არ შეგეშინდება.
. რადგან ყანის ქვებთან აღთქმა გექნება და ველის მხეცებთან მშვიდობაში იქნები.
. დაინახავ, რომ მშვიდობაა შენს კარავში, თვალს მოავლებ შენს საცხოვრებელს და დანაკლისი არ გექნება.
. დაინახავ, რომ გამრავლდა შენი მოდგმა და მიწის ბალახივითაა შენი ნაშიერი.
. სისრულით ჩახვალ სამარეში, როგორც პურის ძნა შემოდის თავის დროზე.
. აი, ეს არის, რაც გამოვიკვლიეთ, ეს ჭეშმარიტებაა! შეისმინე და იცოდე შენთვის!
==================================================
