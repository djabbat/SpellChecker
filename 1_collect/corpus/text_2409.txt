URL: https://www.orthodoxy.ge/tserili/biblia/fsalmunni/fsalmunni-117.htm
Собрано: 2025-10-23 18:19:29
==================================================
. ადიდეთ უფალი, რადგან კეთილია, რადგან უკუნისამდეა წყალობა მისი.
. იტყვის ახლა ისრაელი: მართლაც უკუნისამდეა წყალობა მისი.
. იტყვის ახლა სახლი აარონისა: მართლაც უკუნისამდეა წყალობა მისი.
. იტყვიან ახლა მოშიშნი უფლისა: მართლაც უკუნასამდეა წყალობა მისი.
. სივიწროვიდან ვუხმობდი უფალს, სიფართოვით მიპასუხა უფალმა.
. უფალი ჩემთან არის - არ მეშინია, რას მიზამს კაცი?
. უფალი ჩემთან არის შემწედ და მე ვიხილავ ჩემს მტრებს.
. უკეთესია დაყრდნობა უფალზე, ვიდრე დაიმედება ადამიანზე.
. უკეთესია დაყრდნობა უფალზე, ვიდრე დაიმედება მთავრებზე.
. ხალხნი ყოველნი გარს შემომერტყნენ - უფლის სახელით მართლაც ამოვწყვეტ მათ.
. გარს შემომერტყნენ და გარემომიცვეს - უფლის სახელით მართლაც ამოვწყვეტ მათ.
. გარს შემომერტყნენ ფუტკრებივით; ჩაქრნენ, ვითარცა ცეცხლი ძეძვისა - უფლის სახელით მართლაც ამოვწყვეტ მათ.
. დაძგერებით მკრეს ხელი ძირს დასაცემად და უფალი შემეწია მე.
. ჩემი ძალა და სიმღერაა უფალი და ის იქნება ჩემი მშველელი.
. ხმა სიმღერისა და შეწევნისა წმიდათა კარვებში: უფლის მარჯვენა მქმნელია ძალის.
. უფლის მარჯვენა მომაღლებულია, უფლის მარჯვენა მქმნელია ძალის.
. არ მოვკვდები, არამედ ვიცოცხლებ და ვილაპარაკებ უფლის საქმეებზე.
. დასჯით დამსაჯა უფალმა, სიკვდილს კი არ მიმცა.
. გამიღეთ ბჭენი სიმართლისა, შევალ მათ წიაღ, ვადიდებ უფალს,
. ეს არის კარიბჭე უფლისა, წმიდანები შევლენ შიგ.
. გადიდებ შენ, რადგან მიპასუხე და გახდი ჩემი მშველელი.
. ქვა, დაწუნებული მშენებლების მიერ, თავკიდური გხდა.
. უფლისაგან მოხდა ეს, საოცარია ის ჩვენს თვალში.
. ეს არის დღე, რომელიც ჰქმნა უფალმა, ვილხინოთ და ვიმხიარულოთ მასში.
. გევედრებით, უფალო, გვიშველე! გევედრებით, უფალო, გაგვიმარჯვე!
. კურთხეულია უფლის სახელით მომავალი; გაკურთხებთ უფლის ტაძრიდან.
. ღმერთია უფალი და გაგვინათებს ჩვენ; მიაბით მსხვერპლი საბელით სამსხვერპლოს რქებზე.
. ჩემი ღმერთი ხარ შენ და გადიდებ; ღმერთო ჩემო, ხოტბას შეგასხამ შენ.
. ადიდეთ უფალი, რადგან კეთილია, რადგან უკუნისამდეა წყალობა მისი.
==================================================
