URL: https://www.orthodoxy.ge/tserili/biblia/igavni/igavni-7.htm
Собрано: 2025-10-23 18:20:14
==================================================
. შვილო, დაიმარხე ჩემი ნათქვამი და ჩემი ანდერძი დაიუნჯე.
. დაიმარხე ჩემი ანდერძი და იცოცხლებ, და ჩემი რჯული - თვალისჩინივით.
. მიიბი შენს თითებზე და გულის ფიცარზე დაიწერე.
. უთხარი სიბრძნეს: ჩემი და ხარ-თქო და ჭკუა-გონებას მეგობარი უწოდე.
. რომ თავი დაიფარო უცხო ქალისგან, სხვისი ცოლისგან, მისი ლაქარდიანი ენისგან.
. როცა სახლის სარკმლიდან, ცხაურს იქით გადავიხედე,
. დავინახე ბრიყვთა შორის, გავარჩიე ყმაწვილებს შორის ერთი ბიჭი, ჭკუათხელი.
. ქუჩაში მიდიოდა, იმის კუთხესთან, იმის სახლის გზით მიაბიჯებდა.
. მიმწუხრზე, დღის მიწურულზე, ღამის ბნელში და უკუნეთში.
. და აჰა, ქალი გამოდის მის შესახვედრად, მეძავის საბურველში, გულმზაკვარი.
. ხმაურიანია და თავნება, შინ ფეხი არ უდგება;
. ხან ქუჩაშია, ხან მოედანზე - ყოველ კუთხეშია ჩასაფრებული;
. აჰა, ჩაიჭირა იგი, კოცნის და ურცხვად ეუბნება:
. სამადლობელი მსხვერპლი მქონდა შესაწირავი, დღეს გადვიხადეო საღმრთო.
. ამიტომაც გამოვედი შენს შესახვედრად, შენის სასის საძებრად და აჰა, გიპოვე კიდეც.
. ხალიჩები მაქვს დაფენილი ჩემს სარეცელზე, ეგვიპტური ჭრელი ნაქსოვი.
. დავაფრქვიე მური ჩემს საწოლზე.
. წამო, დილამდე დავთვრეთ სიყვარულით, ალერსით ვინეტაროთ.
. რადგან შინ არ არის ქმარი, შორ გზაზეა წასული;
. ვერცხლის ქისა წაიღო თან, სრულმთვარობისას დაბრუნდებაო შინ.
. შეაცდინა თავისი ლაქლაქით, ლაქარდიანი ენით შეიტყუა.
. იმწამსვე უკან გაჰყვა, როგორც დასაკლავი ხარი, როგორც შებორკილი გიჟი დასასჯელად.
. ვიდრე ისარს არ გაუგლეჯია მისი ღვიძლი; როგორც ფრინველი, ხაფანგისკენ რომ ისწრაფვის და არ იცის, რომ სიცოცხლეს წააგებს.
. ახლა მისმინეთ შვილებო, და ყური ათხოვეთ ჩემს ნათქვამს.
. ნუ გაიმრუდებს თავის გზას თქვენი გული, ნუ აერევა თავისი ბილიკები.
. რადგან ბევრი დაეცა მისგან სასიკვდილოდ, ბევრი ძლევამოსილია მისგან დახოცილი.
. მისი სახლი შავეთის გზაა, სიკვდილის სამყოფელში ჩამავალი.
==================================================
