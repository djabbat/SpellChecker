URL: https://www.orthodoxy.ge/tserili/biblia/godeba/godeba-3.htm
Собрано: 2025-10-23 18:24:36
==================================================
. მე ვარ კაცი, ტანჯვის მნახველი მისი რისხვის კვერთხის ქვეშ;
. წამიძღვა და მივყავდი ბნელისკენ, არა ნათლისკენ;
. მხოლოდ ჩემკენ იღერებს და იღერებს ხელს მთელი დღე იგი;
. გამიცვითა მან ხორცი და კანი, შემიმუსრა ძვლები;
. შემომადგა და შემომარტყა ტანჯვა და წამება;
. ჩამსვა წყვდიადში საუკუნოდ მკვდარივით;
. ზღუდე შემომავლო და ვერ გავდივარ, დამიმძიმა ბორკილები;
. კიდეც რომ ვიღაღადო და შველა ვითხოვო, ის აბრკოლებს ჩემს ვედრებას;
. გზა ჩამიხერგა ლოდებით და დამიხლართა ბილიკები;
. დათვია ის ჩემთვის, საფარში მჯდარი, და ლომი, დადარნებული;
. გზებს გადამაგდინა და გამწეწა, ცარიელი დამტოვა;
. მოზიდა მშვილდი და ისართა სამიზნედ დამსვა;
. გულ-ღვიძლში გამიტარა თავისი კაპარჭის ამონასხლეტი;
. ქვეყნის ხალხის სასაცილო შევიქენი, მათ სამღერელად მთელი დღისთვის;
. სიმწარით გამაძღო და აბზინდა შემასვა;
. კბილები ჩამილეწა ხრეშით, მტვერში გამთელა;
. მშვიდობა წაართვი ჩემს სულს, დამავიწყდა კეთილდღეობა;
. ვთქვი: წამერთვა ღონე და უფლის იმედი;
. გაიხსენე ჩემი განჯვა და ჩემი სიმწარე, აბზინდა და შხამი;
. კარგად ვიხსენებ ამას და მიღონდება სული;
. ასე ვპასუხობ ჩემს გულს, რადგან მაქვს იმედი;
. არ დაილევა უფლის მადლი, არ შეწყდება მისი წყალობები;
. განახლდება ყოველ სისხამზე, დიდია შენი იმედი.
. ჩემი ხვედრია უფალი, ამბობს ჩემი სული; ამიტომაც იმედი მაქვს მისი;
. კეთილია უფალი მისი მოსავისთვის, მისი მძებნელი სულისათვის;
. კარგია, როცა კაცი მდუმარედ მოელის ხსნას უფლისაგან;
. კარგია, როცა კაცი უღელს ატარებს სიჭაბუკეში;
. ზის სიმარტოვეში და სდუმს, რადგან უფალმა დაადო ტვირთი;
. მტვერითაც რომ აუვსო პირი, მაინც ექნება უფლის იმედი;
. თუნდაც მიუშვიროს ლოყა მის მცემელს, გაძღეს გინებით;
. არ გასწირავს საუკუნოდ უფალი;
. კიდეც დასტანჯავს და კიდეც შეიბრალებს დიდი წყალობით;
. რადგან გულით როდი სტანჯავს და აწვალებს კაცისშვილებს,
. როცა ფეხქვეშ თელავენ ქვეყნის პატიმრებს,
. როცა სამართალს უმრუდებენ კაცს უზენაესის წინაშე,
. როცა ჩაგრავენ ადამიანს მის სამართალში, განა ამას ვერ ხედავს უფალი?
. ვის თქმაზე აღსრულდება რამე, თუ უფალმა არ ბრძანა?
. განა უზენაესის პირიდან არ გამოდის უბედურება და სიკეთე?
. რატომ ჩივის ცოცხალი კაცი, ვაჟკაცი, თავის ცოდვებზე?
. გავჩხრიკოთ ჩვენი საქციელი, გავარკვიოთ და უფალს დავუბრუნდეთ;
. ხელებით აღვმართოთ ჩვენი გული ცაში უფლისადმი:
. ჩვენ შევცოდეთ და განვდექით, შენ არ გვაპატიე;
. რისხვით მოიბურე და გვდევნი, გვხოცავ შეუბრალებლად;
. ღრუბლით მოიბურე, რომ აირიდო ჩვენი ლოცვები;
. ნაგვად და სიბინძურედ გვაქციე ხალხთა შორის;
. ხახა დააღეს ჩვენს ჩასანთქმელად ჩვენმა მტრებმა;
. შიში და საფრთხე გვხვდა წილად, ნგრევა და დაღუპვა;
. ცრემლის ნაკადულები სდის ჩემს თვალებს ჩემი ერის ასულის დაღუპვის გამო;
. იღვრება ჩემი თვალი განუწყვეტლივ, არ არის შვება;
. ვიდრე არ მოხედავს და არ იხილავს უფალი ციდან;
. ჩემი თვალები სულს მიდარდიანებენ ჩემი ქალაქის ასულთა გამო;
. მომინადირეს ჩემმა მტრებმა როგორც ჩიტი რამ, უმიზეზოდ;
. ცოცხლად ჩამაგდეს ორმოში და ქვები დამაყარეს;
. გადამფარა წყალმა, ვთქვი, დავიღუპე-მეთქი;
. ვუხმე შენს სახელს, უფალო, ორმოს სიღრმიდან;
. ხომ მოგესმა ჩემი ხმა, ნუ წაუყრუებ ჩემს ხვეწნა-ვედრებას;
. შენ ახლოს ხარ, როცა გიხმობ; ამბობ: ნუ გეშინის!
. შენ ესარჩლებოდი ჩემს სულს, უფალო, შენ გამოისყიდე ჩემი სიცოცხლე!
. შენ დაინახე ჩემი ჩაგვრა, უფალო, მაშ, გაიკითხე ჩემი სამართალი!
. შენ დაინახე მათი შური ჩემს მიმართ, მათი ზრახვები ჩემს წინააღმდეგ!
. შენ გაიგონე მათი გინება, უფალო, მათი ზრახვები ჩემს წინააღმდეგ!
. ჩემს მომხდურთა ბაგეები და ფიქრები ჩემს წინააღმდეგ არის მთელი დღე;
. სხედან თუ დგანან, შეხედე, მათი სამღერელი შევიქენი;
. მიაგე მათ საზღაური, უფალო, მათ ხელთა საქმეთაებრ!
. მოუვლინე მათ გულის სიბნელე, უფალო, და წყევლა შენი!
. რისხვით დაედევნე მათ და მუსრი გაავლე უფლის ცისქვეშეთში!
==================================================
