URL: https://www.orthodoxy.ge/tserili/biblia/iobi/iobi-18.htm
Собрано: 2025-10-23 18:16:34
==================================================
. მიუგო ბილდად ხუშელმა და უთხრა:
. როდისღა დაუდებთ სამანს თქვენს სიტყვებს? იფიქრეთ და მერე ვილაპარაკოთ.
. რატომ შევირაცხენით პირუტყვებად და გავუწმიდურდით თქვენს თვალში?
. ო, თავის მტანჯველო საკუთარი ბოღმით! შენს გამო ხომ არ უნდა გაუკაცრიელდეს მიწა და ადგილიდან დაიძრას კლდე?
. ბოროტეულთა ნათელიც ჩაქრება და აღარ იელვებს მისი ცეცხლის ნაპერწკალი;
. სინათლე დაბნელდება მის კარავში და სანათური ჩაქრება მის თავზე;
. დამოკლდება მისი ძლიერი ნაბიჯები და დაამხობს საკუთარი რჩევა;
. რადგან ჩავარდნილი აქვს ფეხი ბადეში და ხლართებში დაიარება;
. ხაფანგს ქუსლით ჰყავს დაჭერილი, მოჭერილი აქვს საკვრელები;
. იდუმალ დაგებულია მახეები მიწაზე და ხაფანგები ბილიკებზე;
. საშინელებები აფრთხობენ ირგვლივ და ფეხდაფეხ ედევნებიან;
. დაიმშევა მისი ძალა და დაღუპვა მზად არის მისი ფერდებისთვის;
. ნაწილ-ნაწილ შეუჭამს კანს, ასოებს შეუჭამს სიკვდილის პირმშო;
. ამოიძირკვება მისი საიმედო კარვიდან და წაათრევენ მას საშინელებათა მეუფესთან;
. მისიანი არავინ დასახლდება მის კარავში, გოგირდი გადაეყრება მის საცხოვრებელს;
. ძირს ფესვები გაუხმება და მაღლა ტოტები დაუჭკნება;
. მისი სახსენებელი გაქრება ქვეყნად და სახელი აღარ ექნება მოედანზე;
. განდევნიან ნათლიდან ბნელში და ქვეყნიერებას მოაშორებენ;
. არც ნაშიერი ეყოლება, არც შთამომავალი თავის ხალხში და არც ნატამალი დარჩება საცხოვრებელზე.
. მისი დღის გამო გაოგნდებიან დასავლელნი და აღმოსავლელებს შეიპყრობს ძრწოლა.
. ნამდვილად, ასე დაემართება უკუღმართთა საცხოვრებელს და იმათ ადგილს, ღმერთს რომ არ სცნობენ!
==================================================
