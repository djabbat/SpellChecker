URL: https://www.orthodoxy.ge/tserili/biblia/fsalmunni/fsalmunni-83.htm
Собрано: 2025-10-23 18:18:51
==================================================
. გუნდის ლოტბარს, გათის საკრავზე, კორახის ძეთა ფსალმუნი.
. რაოდენ სასურველია შენი სადგომები, უფალო ძალთა!
. ნატრობს და ელტვის კიდეც ჩემი სული უფლის ეზოებს, გული ჩემი და სხეული ჩემი უმღერიან უკვდავ ღმერთს.
. ჩიტმაც კი ჰპოვა სახლი და მერცხალმა ბუდე თავისთვის, რომ ჩასხას ბარტყები თვისი შენს სამსხვერპლოებთან, უფალო ძალთა, მეუფევ ჩემო და ღმერთო ჩემო!
. ნეტარ არიან შენს სახლში მსხდომნი. მარადჟამს გადიდებენ შენ. სელა.
. ნეტარ არს კაცი, რომლის ძლიერებაც შენშია, გზაა მათ გულში.
. გლოვის ველზე გამვლელნი წყაროს აღმოაჩენენ და კურთხევით დაფარავს მათ წვიმა შემოდგომისა.
. ივლიან ძალით-ძალამდე, გამოცხადდებიან ღმერთთან სიონში.
. უფალო, ღმერთო ძალთა, მოისმინე ჩემი ლოცვა, მური მომაპყარ, ღმერთო იაკობისა. სელა.
. ჩვენო ფარო, დაინახე, ღმერთო, და შეხედე სახეში შენს ცხებულს.
. რადგან ერთი დღე შენს ეზოებში ათასზე უმჯობესია. ღმერთის სახლის ზღურბლთან დგომას ვარჩევ ბოროტების კარვებში ბინადრობას.
. რადგან მზე და ფარია უფალი ღმერთი. მადლსა და ღირსებას მისცემს უფალი, სიკეთეს არ მოაკლებს უბიწოდ მოარულთ.
. უფალო ძალთა! ნეტარია კაცი შენზე მონდობილი.
==================================================
