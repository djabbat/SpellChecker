URL: https://www.orthodoxy.ge/tserili/biblia/fsalmunni/fsalmunni-105.htm
Собрано: 2025-10-23 18:19:15
==================================================
. ადიდეთ უფალი. ქებით შემოსეთ უფალი, რადგან კეთილია, რადგან მარადიულია წყალობა მისი.
. ვის ძალუძს გამოთქვას უფლის სიძლიერე, სასმენელ-ქმნას მისი ქება-დიდება?
. ნეტარ არიან სამართლის დამცველნი და სიმართლის მოქმედნი ყოველ ჟამს.
. გამიხსენე, უფალო, შენი ხალხისადმი კეთილგანწყობილებისას, მომხედე შენმიერი შეწევნით.
. რათა ვიხილო სიკეთე შენთა რჩეულთა, გავიხარო შენი ხალხის სიხარულით, დავიქადო შენს სამკვიდროსთან ერთად.
. შევცოდეთ ჩვენს მამებთან ერთად, სიმრუდე და ბოროტება ჩავიდინეთ.
. ჩვენმა მამებმა ეგვიპტეში ვერ შეიგნეს შენი სასწაულები, არ გაიხსენეს შენი მრავალი წყალობა და გაგიურჩდნენ ზღვაზე, მეწამულ ზღვაზე.
. მაგრამ მან იხსნა თავისი სახელის გულისათვის, რათა გაეგოთ ძლიერება მისი.
. და შეუტია მეწამულ ზღვას და დაშრა, და წაიყვანა ისინი უფსკრულებში, როგორც უდაბნოში.
. და იხსნა მოძულის ხელიდან და გადაარჩინა მტრის ხელიდან.
. წყალმა დაფარა მათი მტრები, ერთი მათგანიც არ გადარჩენილა.
. და ირწმუნეს სიტყვანი მისნი, იმღერეს მისი ქება.
. აჩქარდნენ, დაივიწყეს საქმენი მისნი, არ დაელოდნენ მის რჩევას.
. და აჰყვნენ გულისთქმას უდაბნოში და გამოსცადეს ღმერთი უკაცრიელ ადგილას.
. და შეუსრულა თხოვნა მათი და მოუვლინა სიმჭლევე მათ სულებს.
. და შური აღეძრათ მოსეს მიმართ ბანაკში, უფლის წმიდანის აარონის მიმართ.
. გაიპო მიწა და ჩაყლაპა დათანი, და დაფარა ხროვა აბირამისა.
. და მოედო ცეცხლი მათ ხროვას, ალი მოეკიდა ბოროტებს.
. გააკეთეს ხბო ხორებთან და თაყვანი სცეს კერპებს.
. და გაცვალეს თავიანთი დიდება ბალახის მძოველ ხარის გამოსახულებაში.
. დაივიწყეს ღმერთი, თავიანთი მხსნელი, დიდთა მოქმედი ეგვიპტეში.
. საოცრებანი ხამის ქვეყანაში, საშინელებანი მეწამულ ზღვაზე.
. დათქმული ჰქონდა მათი მოსპობა, რომ მოსე, მისი რჩეული, არ დამდგარიყო ნაპრალთან მის წინაშე, რათა გაებრუნებინა რისხვა მისი, და აღარ მოესრა ისინი.
. მათ დაიწუნეს ქვეყანა სასურველი, აღარ ირწმუნეს ნათქვამი მისი.
. დრტვინავდნენ თავიანთ ბანაკებში, არ უსმენდნენ უფლის ხმას.
. მაშინ ზეაღმართა თავისი ხელი, რომ დაეხოცა ისინი უდაბნოში;
. და გაეფანტა მათი ნაშიერი ხალხებში და განებნია ისინი ქვეყნებში.
. დაუკავშირდნენ ბაყალ-ფეღორს და ჭამეს მკვდართა შესაწირავი.
. განარისხეს თავიანთი მოქმედებით და თავს დაატყდათ მომსრველი სენი.
. წამოდგა ფინხასი და ილოცა, და შეჩერდა მომსრველი სენი.
. ჩაეთვალა მას მოწყალებად თაობიდან თაობამდე, სამარადჟამოდ.
. გააჯავრეს მერიბის წყალზე და დაისაჯა მოსე მათ გამო.
. რადგანაც სული გაუმწარეს და გამოთქვა თავისი ბაგეებით.
. არ მოსპეს ხალხები, უფალმა რომ უთხრა მათ.
. აირივნენ ხალხებში და შეისწავლეს მათი საქმეები.
. ემსახურებოდნენ მათ კერპებს, რომლებიც მახედ გადიქცნენ მათთვის.
. შესწირეს თავიანთი ძენი და ასულნი ეშმაკებს.
. დაღვარეს სისხლი უცოდველი, თავიანთ ძეთა და ასულთა სისხლი, რომელიც შესწირეს ქანაანის კერპებს, და შეირყვნა ქვეყანა სისხლით.
. შეიბილწნენ თავიანთი საქმეებით და იმრუშეს თავიანთი მოქმედებით.
. მაშინ აღეგზნო რისხვა უფლისა თავის ხალხზე და შესძაგდა მას სამკვიდრო თვისი.
. და ხელში ჩაუგდო ისინი ხალხებს და გაბატონდნენ მათზე მოძულენი მათი.
. ავიწროებდნენ მათ მტრები და მოიდრიკნენ მათ ხელქვეით.
. მრავალგზის იხსნა ისინი, მაგრამ ისინი აბრაზებდნენ საკუთარი ზრახვებით და მდაბლდებოდნენ ბრალით.
. იხილა მათი გაჭირვება, როცა მოისმინა მათი ღაღადისი.
. გაუხსენა აღთქმა თავისი და ანუგეშა თავისი მრავალმოწყალეობით.
. აღვიძებდა მათდამი თანაგრძნობას ყველა მათი დამტყვევებლის წინაშე.
. გვიხსენი, უფალო, ღმერთო ჩვენო, და გამოგვკრიბე ხალხთაგან, რათა ვადიდოთ შენი წმიდა სახელი, ვიამაყოთ შენი ქება-დიდებით.
. კურთხეულ არს უფალი, ღმერთი ისრაელისა, ამიერიდან და უკუნისამდე! და თქვას მთელმა ხალხმა: ამინ! ადიდეთ უფალი!
==================================================
