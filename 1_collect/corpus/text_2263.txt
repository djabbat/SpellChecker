URL: https://www.orthodoxy.ge/tserili/biblia/iobi/iobi-12.htm
Собрано: 2025-10-23 18:16:27
==================================================
. მიუგო იობმა და უთხრა:
. ნამდვილად! რადგან ხალხნი ხართ, თქვენთან ერთად მოკვდება სიბრძნეც.
. მეც თქვენსავით მაქვს გონება, თქვენზე ნაკლები არც მე ვარ. ვის არ გაუგონია მსგავსი ამბები?
. მოყვასის დასაცინი შევიქენი მე, ღვთის მხმობელი და მისგან პასუხნაცემი; დასაცინი შევიქენი მართალი, წაფელი.
. სირცხვილის მაშხალა ამპარტავნის ფიქრებს! სიმტკიცე ფეხმობარბაცეს!
. სიმშვიდე სუფევს მძარცველთა კარვებში და უშიშრად არიან ღვთის მგმობელნი, ვინც ღმერთი მოიყვრა თავისი ხელით;
. ერთი ჰკითხე პირუტყვს და გასწავლის, ცის ფრინველს და გამცნობს.
. ანდა შესჩივლე მიწას და გასწავლის, მოგახსენებენ ზღვის თევზები.
. ვინ არ იცის ყველა ამათ შორის, რომ ღვთის ხელმა შექმნა ეს?
. ვის ხელშიც არის ყოველი სულდგმულის სამშვინველი და მთელი კაცთა მოდგმის სული?
. განა ყური არ განიცდის სიტყვას და სასა არ გრძნობს საჭმლის გემოს?
. განა მოხუცებშია სიბრძნე და დღეგრძელებში ჭკუა?
. მასთან არის სიბრძნე და ძალი, მისია რჩევა და ჭკუა.
. აჰა, დაანგრევს და ვეღარ აშენდება, ჩაკეტავს კაცს და ვეღარ დაიხსნება.
. დააკავებს წყლებს და დაშრებიან, გაუშვებს და მიწას დაღარავენ.
. მასთან არის ძალი და ძლევა, მისია ცთუნებული და მაცთუნებელი.
. მრჩეველნი ტყვედ მიჰყავს, მსაჯულებს აბრიყვებს;
. მეფეებს სარტყელს შემოახსნის და წელზე ძონძებს შემოარტყამს;
. ტყვედ მიყავს მღვდლები და ამხობს ძალმოსილთ;
. ართმევს მეტყველებას, სარწმუნო ხალხს და გაგების უნარს მოხუცებულებს;
. თავსლაფს ასხამს დიდებულებს და ძლიერებს სარტყელს უმსუბუქებს;
. აცხადებს იდუმალებებს წყვდიადიდან და სინათლეზე გამოჰყავს ბნელი;
. აძლიერებს ხალხებს და ანადგურებს, განავრცობს ხალხებს და უძღვება;
. ჭკუას ურევს ქვეყნის ერის თავკაცებს და უგზოუკვლო უდაბნოში ახეტიალებს;
. ხელის ცეცებით დადიან ბნელში უსინათლოდ, მთვრალებივით ახეტიალებს.
==================================================
