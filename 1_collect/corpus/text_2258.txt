URL: https://www.orthodoxy.ge/tserili/biblia/iobi/iobi-7.htm
Собрано: 2025-10-23 18:16:22
==================================================
. კაცის ცხოვრება ჯარის სამსახურია ამქვეყნად, მისი დღეები ქირისკაცის დღეებია.
. როგორც მონას სწყურია ჩრდილი და როგორც ქირისკაცი ელის გასამრჯელოს,
. ასე მხვდა წილად ფუჭი თვეები და მძიმე ღამეები მომეთვალა.
. თუ ვწევარ, ვამბობ, როდის ავდგები? გრძელია ღამე და გამძღარი ვარ ფორიაქით განთიადამდე;
. მატლებით არის ჩემი ხორცი შემოსილი და მიწის მტვერით, სკდება ჩემი კანი და იხრწნება;
. ჩემი დღეები ჯარაზე სწრაფია და უიმედოდ იწურებიან;
. გახსოვდეს, ქარია ჩემი სიცოცხლე, არ მობრუნდება ჩემი თვალი სიკეთის სანახავად;
. ვეღარ მიხილავს ჩემი დამნახველი თვალი, თვალს მომკრავ და, აჰა, აღარა ვარ!
. განქარდება ღრუბელი და მიდის, ასე ჩადის შავეთში და აღარ ამოდის,
. აღარ ბრუნდება თავის სახლში და ვეღარ ცნობილობს მას მისი ადგილი.
. მეც აღარ დავაყენებ ჩემს პირს, ვილაპარაკებ სულშეჭირვებული, ვიღაღადებ სიცოცხლეგამწარებული.
. განა ზღვა ვარ ან გველეშაპი, ყარაული რომ დამიყენე?
. როცა ვიტყვი, მანუგეშებს ჩემი საწოლი-მეთქი, ამატანინებს მწუხარებას ჩემი სარეცელი-მეთქი,
. მაშინ მაფრთხობ სიზმრებით და მოჩვენებებით მაშინებ,
. დახრჩობას ირჩევს ჩემი სული და სიკვდილს - ჩემი ძვლები!
. მომძულდა! არ ვიცოცხლებ სამარადისოდ. დამეხსენი, რადგან ფუჭია ჩემი სიცოცხლე.
. რა არის ადამიანი, რომ ასე განადიდე და მისკენ მიგიპყრია გულისყური?
. რომ მოინახულებ ყოველ დილით და გამოსცდი ყოველ წამს?
. როდის მომაშორებ მზერას, როდის მომეშვები, რომ ნერწყვი მაინც გადავყლაპო?
. თუ შევცოდე, შენ რა დაგიშავე, ადამის მოდგმის მცველო? რისთვის დამისვი შენს სამიზნედ, რისთვის შევიქენი ტვირთად ჩემივე თავისთვის?
. რატომ არ მომიტევებ შეცოდებას და არ წარმიხოცავ დანაშაულს? რადგან ახლა მიწაში რომ ვიწვე, დილით დამიწყებდი ძებნას და აღარ ვიქნებოდი.
==================================================
